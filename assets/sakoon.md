###### بِسْمِ اللَّهِ الرَّحْمَٰنِ الرَّحِيمِ



---

**د سکون ښار**

لیکوال: عبیدالله حسام

خپرندوی: میزان انلاین اکاډمي

د خپرېدو کال: 2024

وېب سایټ: www.sukoonkhaar.com

اېمېل ادرس: info@sukoonkhaar.com

واټس اپ: 0093772051025

د دې کتاب هر ډول چاپ او خپرولو حقوق له لیکوال سره خوندي دي. ---

که خوشحالي، سکون او کامیابي غواړې؛ همدا کتاب در سره مرسته کوي، ان شاء الله!

---

د کابل هوايي ډګر کې یو ځوان ودرولم، څو نور همکاران یې هم ورسره وو، د یوه هوايي شرکت کارکوونکي وو، تر روغبړ وروسته یې را څخه غوښتنه وکړه چې له ملګرو ګوښه ورسره خبرې وکړم.

کله چې ګوښې ته لاړو، احساساتو پرې غلبه وکړه او په ژړا شو.

ویل ژوند مې له ناخوالو ډک دی، ډېرې ستونزې لرم، زړه مې له هر څه تور دی، ډېر بې جرأته یم، هر کار ته لاس اچوم نتیجه یې منفي وي، سرګردان یم او هېڅ نه پوهېږم څه وکړم او له ورته نورو ناخوالو یې شکایت کاوه.

ما ورته څو لارې وښودې او وعده مې ترې واخیسته چې زما د سپارښتنو تر عملي کولو وروسته به د نتیجې په اړه احوال راکوي.

شاوخوا ۱۵ ورځې وروسته لا هم په سفر کې وم چې اړیکه یې وکړه او سخت خوشحال او منندوی و او همدا جمله یې تکراروله "ستا مشورو زما ژوند بدل کړ".

همداراز هغوی چې ما په ټولنیزو شبکو کې تعقیبوي، کله چې ورسره مخامخ شم، ډېری یې همدا راته وايي چې ستا ويډیوګانو د الله پاک په فضل زموږ ژوند بدل کړی دی.

په دې کتاب کې مې د همدغو ویډیوګانو او نور مطالب لیکلي چې زما په ګډون یې د ډېرو کسانو ژوند بدل کړی او ستاسې ژوند هم بدلولی شي، ان شاء الله! ---

د دې کتاب لړلیک یا فهرست په پای کې لیکل شوی.

د سکون ښار د لیکلو بڼه د څېړنیزو او تخصصي علمي کتابونه په څېر نه ده چې فصلونه ولري او عنوانونه او موضوعات یې یو له بل سره نښتي وي یا تسلسل ولري.

هر مطلب مې په یوې ځانګړې موضوع لیکلی، په دې نیت چې ډېر موضوعات په یوه کتاب کې را ټول کړای شم.

ډېری مطالب یې له هغو ویډیوګانو او لیکنو راخیستل شوي چې له تېرې شاوخوا یوې نیمې لسیزې راهیسې یې زه پر ټولنیزو شبکو (سوشل میډيا) خپروم.

ځینو مطالبو ته مې جزیات ور زیات کړي یا له ځینو مې کم کړي چې په کتابي بڼه برابر شي.

د دې کتاب د ځینو مطالبو لپاره مې مفکوره او معلومات د لسګونه تکړه علماوو له کتابونو او علمي بیانونو یا ویډیوګانو هم راخېستي او ورسره مې خپل معلومات هم ور زیات کړي.

که د هر یو نوم مې لیکلی وای ښايي لېست ډېر اوږد شوی و او که د څو تنو نومونه مې لیکلي وو، د نورو په حق کې به بې عدالتي وي.

هغوی ته په دې دعا بسنه کوم چې الله پاک دې علمي هڅې ورته په جاریه صدقه کې قبول کړي.

باوري یم چې ان شاء الله د دې کتاب قواعد او معلومات که زده او عملي کړئ، ستاسې پرمخ د کامیابي او نېکمرغي دروازې پرانیزي.

زه یې په بدل کې له تاسې دعا غواړم او بس! ---

د دې کتاب علمي بیاکتنه د شرعي علومو دوکتور استاد اسدالله حسام او د شرعي علومو ماسټر ګلاب ګل عزیزي کړې ده.

د ژبې بیاکتنه یې شاعر او د پښتو ادبیاتو ماسټر ګل رحمان رحماني، خبریال سید ولي ناصر او لیکوال او شاعر کرامت الله وردک کړې ده.

د ټایپ په برخه کې راسره نصرت الله الکوزي مرسته کړې.

د کتاب پوښ بخت منیر فاروقي ډیزاین کړی.

د ورور په شان ملګري جاوید ابراهیمي د دې کتاب لیکلو او چاپ په برخه کې ښکلې مشورې راکړي او ستړیا یې راسره ګاللې.

له دوی ټولو مننه کوم او له پاک رب څخه ورته جنت غواړم!

موږ هڅه کړې چې دا کتاب له تېروتنو خالي وي خو بیا هم انسان ضعیف مخلوق دی، که تاسې کوم څه ته متوجه کېږئ چې باید اصلاح شي، د مهرباني له مخې یې له موږ سره شریک کړئ. ---

**سریزه**

داسې انسان نه شې موندلی چې د ناروغي لپاره درمل ونه کاروي.

که بېغوري وکړي ښايي ژوند له لاسه ورکړي.

څنګه چې زموږ بدني ناروغۍ طبي درملنې ته جدي اړتیا لري، همداسې مو روح هم له معنوي ناروغیو اغېزمنېږي او درملنه یې حتمي ده.

د بېلګې په ډول ریا (ځان ښودنه) تکبر، کینه یا حسد، منفي فکر، بد نیتي، ناشکري، شهرت طلبي، له دنیا سره مینه او داسې نور هغه څه دي چې د انسان روح او زړه ناروغوي.

بدني ناروغۍ له مرګ سره ختمیږي، خو روحي هغه بیا د دې ترڅنګ چې په دنیا کې انسان بدبخته کوي، ناوړه پایلې یې له مرګ وروسته هم دوام کوي او آن کوای شي دوزخ ته د انسان د تللو لامل شي.

د ژوند ډېرې ناخوالې او بدبختۍ د روح او زړه له ناروغیو سرچینه اخلي.

که يې سمه درملنه ونه شي؛ د ناکامۍ، زړه تنګوالي، غم، تشویشونو، بېلارۍ، فساد، ټنبلۍ او ګڼو نورو ستونزو لامل کېږي چې انسان له ژونده بېزاره کوي او یو ناکام انسان ترې جوړوي.

خو له دې هر څه د بچ کېدو یوه درملنه ده، هغه دا چې خپل زړه او نفس پاک او سپیڅلي کړو.

﴿قَدْ أَفْلَحَ مَنْ زَكَّاهَا﴾

[^1]: : الشمس، ۹ آیت

ژباړه: په رښتیا سره بریالی هغه څوک شو چې (نفس) یې پاک کړ.

﴿وَقَدْ خَابَ مَنْ دَسَّاهَا﴾[^2]

[^2]: : الشمس، ۱۰ آیت

ژباړه: او هغه څوک ناکام شو چې (نفس يې په ګناهونو کې) پټ کړ. ---

بل ایت مبارک کې الله پاک فرمايي:

﴿الَّذِينَ آمَنُوا وَتَطْمَئِنُّ قُلُوبُهُمْ بِذِكْرِ اللَّهِ ۗ أَلَا بِذِكْرِ اللَّهِ تَطْمَئِنُّ الْقُلُوبُ﴾[^3]

[^3]: : الرعد، ۲۸ آیت

ژباړه: هغو کسانو چې ایمان راوړی دی او د هغو زړونو ته د الله په ياد سره اطمنان ور په برخه كېږي؛ خبردار اوسئ! همدغه د الله ياد هغه شى دى چې په هغې سره زړونو ته ډاډ یا اطمنان ور په برخه كېږي.

په دې کتاب کې مې درته د الهي دین په رڼا کې داسې لارې ښوولي چې د زړه او نفس د درملنې، په دنیا او آخرت کې د بریالي کېدو، له ګڼو ستونزو سره د مقابلې او د ريښتینې خوشحالۍ او سکون ترلاسه کولو کې درسره مرسته کوي.

د سکون ښار د کتاب له لیکلو اصلي هدف دا دی چې څنګه کوای شو الهي دین په خپل ننني عصري ژوند کې تطبیق کړو او د مسلمان په توګه بریالی او نېکمرغه ژوند ولرو او اخرت کې جنت وګټو.

---

# د زړه بار دې سپک کړه

الله پاک د اسلام دین زموږ لپاره د ژوند لارښود ټاکلی.

د دې مبارک دین په تګلارو او سپارښتنو عمل کول زموږ لپاره دنیوي او اخروي ښېرازي او سعادت تضمینوي.

د دې سپېڅلي دین په مټ موږ په دنیا کې ارامه او نېکمرغه ژوند درلودای او په اخرت کې پرې جنت ګټلی شو.

یو مهم شی دی چې هر انسان یې ترلاسه کولو لپاره سرګردان دی.

داسې انسان نه شئ موندلی چې د دې نعمت ترلاسه کول نه غواړي.

ځینې يې په مال، ځینې يې په قدرت او یو شمېر یې په شهرت یا ورته نورو شیانو کې لټوي.

دا سکون یا د زړه اطمنان دی چې د سعادت او نېکمرغه ژوند مهم اصل دی.

که انسان د زړه ډاډ ترلاسه کړي، په مټ یې ژوند او مافیها څخه ريښتینی خوند اخیستلی شي.

الله پاک د دې نعمت د موندلو دقیق او یوازینی ادرس موږ ته راښودلی:

﴿الَّذِينَ آمَنُوا وَتَطْمَئِنُّ قُلُوبُهُمْ بِذِكْرِ اللَّهِ ۗ أَلَا بِذِكْرِ اللَّهِ تَطْمَئِنُّ الْقُلُوبُ﴾[^4]

[^4]: : الرعد: ۲۸ آیت

ژباړه: هغه کسانو چې ایمان راوړی دی او د هغو زړونو ته د الله په ياد سره اطمنان (ډاډ) ورپه برخه كېږي؛ خبردار اوسئ! همدغه د الله ياد هغه شى دى چې په هغه سره زړونو ته اطمنان ورپه برخه كېږي. ---

ابن القیم رحمة الله علیه څومره ښه ویلي:

"فَفِي الْقَلْبِ شَعَثٌ، لَا يَلُمُّهُ إِلَّا الْإِقْبَالُ عَلَى اللَّهِ. وَفِيهِ وَحْشَةٌ، لَا يُزِيلُهَا إِلَّا الْأُنْسُ بِهِ فِي خَلْوَتِهِ. وَفِيهِ حُزْنٌ, لَا يُذْهِبُهُ إِلَّا السُّرُورُ بِمَعْرِفَتِهِ وَصِدْقِ مُعَامَلَتِهِ، وَفِيهِ قَلَقٌ, لَا يُسَكِّنُهُ إِلَّا الِاجْتِمَاعُ عَلَيْهِ، وَالْفِرَارُ مِنْهُ إِلَيْهِ"[^5]

[^5]: : مدارج السالكين [3/156]

ژباړه: په زړه کې ګډوډي یا پراګندګي ده چې یوازې الله تعالی ته په رجوع کولو او هغه ته په نژدې کېدو راټولیدای شي. او په زړه کې وېره یا ډار دی چې یوازې له الله تعالی سره په خواله (راز او نیاز) او محبت کولو له منځه تللی شي. او په زړه کې غمونه دي چې هېڅ شی یې له منځه نه شي وړلی مګر دا چې د الله تعالی د پېژندلو او هغه سره د اخلاص په مټ له منځه یوړل شي او خوشحالي ترلاسه شي. او په زړه کې تشویش یا اندېښنه ده چې هېڅ شی یې نشي لرې کوای مګر دا چې الله تعالی سره ملاقات وشي او له هر څه هغه ته پناه یوړل شي. ---

# لږ فکر وکړه

دا هېڅ د منلو نه ده چې ته له ستونزو کړېږې او شپه او ورځ درباندې تېرېږي خو یو وار خپل رب ته سجده نه کوې!

د مسلماني دعوه کوې او په الله پاک ایمان لرې خو سجده ورته نه کوې؟!

دا بېخي د منلو نه ده چې ته دې په ځان دومره ظالم شې!

لږ فکر وکړه، الله تعالی څومره نعمتونه درکړي، په همغه نعمتونو د الله پاک نافرماني کوې؟

ایا الله تعالی ته سخته ده چې دغه نعمتونه در څخه واخلي؟

څوک چې دنیا کې الله پاک راضي ساتي، نا ممکنه ده چې الله تعالی یې په آخرت کې یوازې پریږدي.

خو څوک چې له خپل رب څخه بې پروا شو، تر دغه انسان بل لوی تاوان کوونکی نه شته!

# د زړه سکون

تر ټولو نیکمرغه انسان هغه دی چې د الله پاک تقدیر ته تسلیم او په دې ډاډه وي چې الله تعالی د ده په چارو تر ده ښه پوهېږي.

همېشه په دې ډاډه اوسه چې الله پاک ته پيدا کړی یې او ښه پوهېږي چې څه شی ستا په ګټه او کوم شیان دې په تاوان دي.

ټول تشویش په دې کوه چې خپل رب سره فاصله پیدا نه کړې.

له دې سره دې زړه او ژوند ته لوی سکون راځي. ---

# ته باید ځان پياوړی کړې

په دنیا کې هر څه د پياوړو خلکو په خدمت کې دي، کمزوري پکې ځای نه لري. نو ځکه ته باید د ژوند په هره برخه کې پیاوړی، بریالی او په حالاتو برلاسی شې. له دې پرته تر پښو لاندې کېږې!

# د هر کار له پيل مخکې له الله تعالی مرسته غواړه

مخکې له دې چې درس پیل کړې، مخکې له دې چې په روغتون کې عملیات یا درملنه پیل کړې، وړاندې تر دې چې د آزموینې په لور ورشې، یا د هر کار تر پیلولو مخکې لومړی له الله تعالی مرسته غواړه.

د آسمانونو او ځمکې خاوند ته مخ واړوه او عذر ورته وکړه چې ربه: زه په دې کار کې کمزوری یم، ماته قوت راکړه، زه د دې کار په پایله او ګټه نه پوهېږم، ته مې پوه کړه، په حکمت يې نه پوهېږم، ته پکې خیر واچوه. لویه ربه! که دا کار زما په ګټه وي ته یې د ترسره کولو توفیق راکړه او که زما په خیر نه وي نو د زړه صبر راکړه.

کله چې الهي مرسته وغواړې، هر کار به دې سم پر مخ لاړ شي، له ټولو خلکو به پياوړی شې او هېڅکله به دې کار ناوړه پایله ونه لري، الا ما شاء الله!

دا باید زموږ د هرې دقیقې او هرې شېبې تګلاره وي چې د هر کار له پيلولو مخکې له الله پاک مرسته وغواړو او بیا کار پیل کړو. ---

# تل پر درې اړخونو پام ساته

د حرامو کارونو پرېښودل، پر فرضي عبادتونو دوامداره عمل کول او د وسې په اندازه نفلي عبادتونه ترسره کول، که دې د ژوند محور پر دغو درې برخو څرخېده؛ نو ته په دنیا کې تر ټولو نېکمرغه یې او آخرت کې به دې سعادت په برخه شي!

# هر انسان تاواني دی؛ مګر چې دا صفتونه ولري

انسان د څو ورځو ټولګه ده چې د هرې ورځې په تېرېدو یې عمر کمېږي. بلکې کوای شو ووایو چې انسان د ثانیو ټولګه ده چې د هرې ثانیې په تېرېدو یې د عمر یوه برخه کمېږي چې بیا هېڅکله نه راستنیږي.

فکر وکړه که ستا عمر سل کاله، یوه میاشت، یوه اونۍ، یوه ورځ، یو ساعت او څو ثانیې وي، د هرې ثانیې په تېرېدو دې عمر د پای په لور په چټکۍ درومي. یوه ورځ هغه ټاکل شوې نیټې ته ور رسېږې چې اجل دی او یوه ثانیه هم مخته او وروسته کیږي نه مګر دا چې الله پاک وغواړي. د ژوند د هرې ثانیې قدر وکړه او بې ځایه یې مه تېروه. د وخت په تېرېدو ستا د عمر یوه برخه ضایع کیږي او په یوه نامعلومه ورځ به ستا د ژوند ساعت ودریږي او له دنیا به لاړ شې! بیا به درسره هېڅ موقع نه وي چې ځان بدل کړې او د آخرت لپاره توښه برابره کړې. له دغو ثانیو د آخرت پانګه جوړه کړه چې په ابدي ژوند کې دې بریالیتوب نصیب شي. ---

که نه خدای مه کړه بیا به دا ارمان کوې:

﴿يَا لَيْتَنِي قَدَّمْتُ لِحَيَاتِي﴾[^6]

[^6]: : الفجر: ۲۴ آیت

ژباړه: (هغه انسان چې په دنیا کې یې نېکي نه وي کړې، قیامت کې به وايي چې) كاشكې ما د خپل ژوند لپاره مخكې څه برابر كړي وای.

یا، الله مه کړه د هغه چا له ډلې نه شې چې وايي به:

﴿وَيَقُولُ الْكَافِرُ يَا لَيْتَنِي كُنْتُ تُرَابًا﴾[^7]

[^7]: : النبأ: ۴۰ آیت

ژباړه: او كافر به د افسوس فرياد وكړي چې كاشكې زه خاورې واى.

دا چې په رتبه کې د الله تعالی لومړی مخلوق انسان د ثانیو یوه ټولګه ده، ځکه ورته الله تعالی په زمانه قسم کړی.

﴿ وَالْعَصْرِ ‎﴿١﴾‏ إِنَّ الْإِنْسَانَ لَفِي خُسْرٍ﴾[^8]

[^8]: : العصر: ۱-۲ آیتونه

ژباړه: (الله تعالی فرمايي) زما دې په زمانه قسم وي، بېشکه انسان په تاوان کې دی.

ولې تاوان کې دی؟

ځکه د وخت تېرېدل انسان ته تاوان اړوي. که انسان پکې خیر ښېګڼه ونه کړي، زمانه یې تباه کوي، ځکه په ده پسې بد کارونه لیکل کېږي او وخت پرې چټک تېرېږي.

که په دې یقین لرې چې یوه ورځ به له دې دنیا ځې، یعنې ژوند به دې پای مومي، باید له مرګ څخه وروسته د جنت ګټلو لپاره داسې توښه برابره کړې چې هلته دې بریالی کړي. ---

د الله تعالی قسم ته بیا پام وکړه چې په زمانه قسم کوي چې انسان تاوان کوونکی دی.

نو ریښتیني تاوان کوونکي هغوی دي چې ناڅاپه یې مرګ راګیر کړي او له دوی نه ټول امکانات او وخت تېر شوی وي.

خو هغه خلک له دغه تاوانه بچ دي چې الله تعالی یې په اړه وايي:

﴿إِلَّا الَّذِينَ آمَنُوا وَعَمِلُوا الصَّالِحَاتِ وَتَوَاصَوْا بِالْحَقِّ وَتَوَاصَوْا بِالصَّبْرِ﴾[^9]

[^9]: : العصر: ۳ آیت

د الا کلمه د الله تعالی د رحمت نه ډکه ده. هغه کسان یې مستثنی کړي چې نېک عملونه کوي، د حق وینا کوي او خلکو ته د حق او صبر سپارښتنې کوي.

# څنګه د دنیا تر ټولو خوشبخت انسان شم!؟

یو اسلامي بیان مې اورېده، یوه جمله مې پکې ومونده چې له کلونو راهیسې یې د معنی په لټه کې وم. په داسې څه یې وپوهولم چې له مودو پسې سرګردانه وم. ډېره آسانه او ارزانه لار شته چې موږ پرې ځان د نېکمرغۍ تر آخري حده رسولی شو. شاید تاسې هم د دې نعمتونو ترلاسه کولو لپاره ډېرې لارې تجربه کړې وي.

دا هغه نعمتونه دي چې ځینې خلک یې د ترلاسه کولو لپاره بې حسابه پیسې یا مال لګوي، شته امکانات ټول مصرفوي چې دا لوی نعمتونه پيدا کړي، خو بالاخره نه پوهیږي چې ورته د رسېدو لار ډېره آسانه او ارزانه ده. ---

**دا نعمتونه کوم دي چې دومره مهم دي؟**

خوشحالي، سکون او نېکمرغي!

اوس به مو پام شوی وي چې د دې نعمتونو ترلاسه کولو لپاره هر انسان شپه او ورځ ستړی وي، خو ترلاسه کول یې ډېر ستونزمن نه دي.

پیاوړی سوریايي عالم محمد راتب النابلسي خپل یوه بيان کې یوه لنډه او له معنی ډکه جمله وايي:

"اذا اردت ان تکون اسعد الناس، فاسعد الاخرین"

ژباړه:که غواړې د دنیا تر ټولو نېکمرغه انسان اوسې یا سعادت او خوشحالي ترلاسه کړې؛ نور خوشحاله کړه.

یو غریب ته د څو پیسو په ورکولو، له یوه اړمن کس سره مرسته، په لار کې د یو کمزوري یا عمر خوړلي کس نه د پېټي یا بار اخیستل او تر یو ځای یې ورسره وړل، په خپل موټر کې د سړک پر سر د یو ولاړ کس را پورته کول او تر یو ځایه یې رسول، چا ته حسنه قرض ورکول، خلکو ته د علم ښودل، له چا څخه تشویش لرې کول، مالي او بدني مرسته کول او بالاخره هر هغه شرعي کار چې بل انسان پرې خوشحاله کېدای شي او زړه یې د آرامۍ احساس کوي، په حقیقت کې له دې کار سره الله پاک د بدلې په توګه تا خوشحاله کوي. ---

آن له حیواناتو سره مرسته او پر هغوی ترحم د خوښۍ احساس درکوي.

ځکه دا ټول د الله تعالی مخلوق دي او کله چې ته د رب عزوجل له مخلوق سره نېکي کوې، الله تعالی به یې څو چنده بدله درکړي.

که دې انسان خوشحال کړ، الله تعالی به تا څو چنده خوشحال کړي، ځکه د هغه یو صفت "الشکور" دی او د نېکي بدله څو چنده ورکوي.

﴿مَنْ جَاءَ بِالْحَسَنَةِ فَلَهُ عَشْرُ أَمْثَالِهَا ۖ وَمَنْ جَاءَ بِالسَّيِّئَةِ فَلَا يُجْزَىٰ إِلَّا مِثْلَهَا وَهُمْ لَا يُظْلَمُون﴾[^10]

[^10]: : الانعام: ۱۶۰ آیت

ژباړه: څوك چې د الله حضور ته له یوې نيكۍ سره راشي؛ د هغه له پاره لس چنده ثواب دى. او څوك چې له بدۍ سره راشي؛ هغه ته به همغومره بدله وركړل شي څومره چې هغه ګناه کړې (په ګناه کې زیادت ورته نه شته) او پر هغوی به ظلم و نه كړاى شي.

جلیل القدر صحابي عبدالله بن عباس رضي الله عنهما په مسجد نبوي کې اعتکاف کړی و، یو کس یې ولید چې اندېښمن دی، څنګ ته یې ورغی او ترې یې وپوښتل چې وروره خیرت خو به وي خپه ښکارې؟

سړي ځواب ورکړ: د فلاني راباندې پور (قرض) دی، هغه یې را څخه غواړي او زه یې د پرې کولو وس نه لرم؛ ځکه اندېښمن یم.

ابن عباس رضي الله عنهما ورته وویل، غواړې چې زه درسره د قرض خاوند ته ورشم او مهلت درته ترې وغواړم؟ سړي وویل خوښه مې ده. ابن عباس رضي الله عنهما ورسره روان شو. ---

په نبوي جومات کې نور کسان هم وو، له ابن عباس رضي الله عنهما یې پوښتنه وکړه چې ته خو اعتکاف کې یې څنګه له جوماته بهر وځې؟

هغه ځواب ورکړ، ما د دې قبر له خاوند څخه (اشاره یې د رسول الله ﷺ قبر ته وه) اورېدلي چې فرمایل یې: «ولأن أمشي مع أخي المسلم في حاجة أحب إلى من أن أعتكف فى هذا المسجد شهرا»[^11]

[^11]: : أخرجه ابن أبى الدنيا فى كتاب قضاء الحوائج (ص 47، رقم 36) وحسنه الألباني (صحيح الجامع، 176).

ژباړه: په الله تعالی قسم دی، له یوه مسلمان ورور سره د اړتیا پر وخت مرسته کول په دې جومات (مسجد نبوي) کې له یوې میاشتې اعتکاف او روژې غوره دي (ثواب یې ډېر دی).

دې لوی اجر ته په کتو هېڅکله له خلکو سره کوچنۍ مرسته کمه مه ګڼه او د ثواب په نیت هر ډول مرسته چې دې له وسه پوره وي؛ له خلکو سره یې کوه.

# د ریښتینې بریا څلور اساسي ارکان

امام شافعي رحمة الله علیه په دنیا او آخرت کې د ریښتینې بریا لپاره څلورو رازونو ته اشاره کړې، هغه رازونه چې الله تعالی يې په اړه قسم کړی. دا د بریا ارکان دي.

په دې څلورو کارونو انسان له لویې تباهي او تاوان څخه بچ کېږي.

الله تعالی په العصر سورت کې فرمايي: ---

﴿وَالْعَصْرِ﴾[^12]

[^12]: : العصر: ۱ آیت

ژباړه: زما دې په زمانه قسم وي.

﴿إِنَّ الإِنسَانَ لَفِي خُسْرٍ﴾[^13]

[^13]: : العصر ۲ آیت

ژباړه: بې له شکه، انسان په تاوان کې دی.

له دې مبارک ایت څخه ښکاري چې انسانان په تاوان کې دي، مګر الله پاک ترې ځینې کسان بېل کړي او هغوی دا ځانګړنې لري:

﴿إِلَّا الَّذِينَ آمَنُوا وَعَمِلُوا الصَّالِحَاتِ وَتَوَاصَوْا بِالْحَقِّ وَتَوَاصَوْا بِالصَّبْرِ﴾[^14]

[^14]: : العصر، ۳ آیت

ژباړه: هغوی چې ایمان راوړی او نېک کارونه کوي او په حق باندې خلکو ته سپارښتنه او نصیحت کوي او خلکو ته د زغم سپارښتنه کوي.

د دې مبارک سورت په پیل کې پر زمانه د الله تعالی قسم یادول او ورپسې دا ویل چې انسان په تاوان کې دی، په حقیقت کې دا ښيي چې زمانه انسان بربادوي.

خو هغه خلک له دې تباهي په امان کې دي چې ایمان یې راوړی، نېک کارونه کوي، په حق او صبر خلکو ته سپارښتنې کوي.

همدا د ريښتیني بریا څلور ارکان دي چې هر انسان یې باید د ژوند قواعد وټاکي او عمل پرې وکړي.

نېک عملونه یوازې لمونځ، روژه، زکات او حج نه دي، د دې ترڅنګ له انسانانو سره په خوش اخلاقۍ چلند، دروغ نه ویل، حرام مال نه خوړل، رشوت نه اخیستل، ښه اولاد تربیه کول، له مېرمنې او اولادونو ---

سره ښه چلند، علم حاصلول، صدقه ورکول او د اړتیا پر وخت له مسلمان سره مرسته کول هم نېک عملونه دي.

د حق سپارښتنه دا هم ده چې د الله تعالی لارې ته خلک دعوت کړې یا دین خپور کړې او آن که یوازې یو آیت یا یو حدیث دې زده وي، خلکو ته یې ورسوې.

دا هم دعوت دی چې ته یوه دیني ویډیو ګورې، خپلې کورنۍ، اولادونو یا مېرمنې ته یې معلومات ورسوې، یا یې خپلو ملګرو سره شریکه کړې.

په صبر سره سپارښتنه دې ته وايي چې ته خپل مسلمان ورور ته د سختۍ پر وخت د صبر او زغم کولو سپارښتنه وکړې.

# ولې دعوت پر هر مسلمان لازم دی؟

د الله تعالی لور ته دعوت یا د دین خپرول پر هر مسلمان لازمي کار دی! زموږ په ټولنه کې باید داسې یوه ډله وي چې د الله تعالی دین ته دعوت یې اصلي دنده وي، دوی باید خپل وخت او ژوند د همدې خیر کار لپاره وقف کړي.

ته د مسلمان په توګه باید خپل دین ته دعوت وکړې، تر هغې اندازې چې پوهه پکې لرې، هغه چا ته چې چار چاپېر یې پېژنې.

د بېلګې په ډول د جمعې د لمانځه په خطبه کې دې یوه دیني مسئله زده کړه د کورنۍ غړو، ملګرو، ګاونډیانو، د دفتر همکارانو او نورو کسانو ته یې ورسوه همدا هم دعوت دی.

پر فیسبوک دې دیني ویډيو وکتله یا کوم ګټور معلومات دې ولوستل، تر نورو یې ورسوه او خپلې مېرمنې او اولادونو یا د کورنۍ نورو غړو سره یې شریک کړه یا هغه ویډیو ورته ولېږه، همدا هم دعوت دی. ---

که دا کار وکړې، د دین د خپرولو مسؤلیت به دې ادا کړی وي، که یې ونه کړې تاوان دې خپل دی چې د دین خپرولو کې دې خپل مسؤلیت نه دی ادا کړی.

ځکه الله تعالی په زمانه قسم کوي چې زما دې په زمانه قسم وي چې انسان په تاوان کې دی، مګر له دې حکم څخه هغوی مستثنا دي چې ایمان یې راوړی او نېک عملونه کوي، په حق سپارښتنه کوي، خلکو ته حق وینا او په صبر او زغم خلکو ته سپارښتنه کوي.

د زمانې له تباه کولو څخه هغه څوک مستثنی دي چې ایمان یې راوړی وي، نېک عملونه کوي او دعوتګر وي، ان شاء الله!

هر مسلمان لازمه ده چې د خپلې پوهې په اندازه دعوت وکړي.

ځکه خو رسول الله ﷺ امر کړی چې: « بَلِّغُوا عَنِّي ولو آيَةً »[^15]

[^15]: : البخاري: د حدیث شمېره ۳۴۶۱.

ژباړه: له ما څخه یې خلکو ته ورسوئ که د یو آیت په اندازه هم وي.

تکړه علما‌ء چې په دین کې ښه پوهه او ژوره مطالعه لري، کله چې دوی دعوت کوي، له تا نه د دین ژور دعوت چې ستا له توان څخه پورته وي، فرضیت یې ساقطیږي او مسؤلیت یې جیدو علماوو ته راجع کېږي، خو د خپلې پوهې په اندازه دین ته دعوت پر تا هم لازم دی. ---

# هره ورځ د ژوند نوی پیل دی

که ته هر سهار راپاڅېږې او د پرون پرتله نن ورځ خپل علم کې زیاتوالی نه راولې، نېک عملونه یا ښه کارونه پکې نه زیاتوې، د الله تعالی دین ته د خلکو بلنه کې لا زیاتې هڅې نه کوې او د حقیقت موندلو او په دغه کارونو سختي نه زغمې، حقیقت کې ته تاوان کوونکی يې او تا زیان کړی.

ځکه الله تعالی درته په زمانه قسم کړی چې اې انسانه که ته دا کارونه ونه کړې، خاسر (تاوان کوونکی) یې.

﴿وَالْعَصْرِ﴾[^16]

[^16]: : العصر: ۱ آیت

ژباړه: زما دې په زمانه قسم وي.

﴿إِنَّ الإِنسَانَ لَفِي خُسْرٍ﴾[^17]

[^17]: : العصر ۲ آیت

ژباړه: بې له شکه، انسان په تاوان کې دی.

کوم انسان په تاوان کې دی؟

هغوی چې دا ځانګړنې نه لري:

﴿إِلَّا الَّذِينَ آمَنُوا وَعَمِلُوا الصَّالِحَاتِ وَتَوَاصَوْا بِالْحَقِّ وَتَوَاصَوْا بِالصَّبْرِ﴾[^18]

[^18]: : العصر، ۳ آیت

ژباړه: هغوی چې ایمان راوړی او نېک کارونه کوي او په حق باندې خلکو ته سپارښتنه او نصیحت کوي او خلکو ته د زغم سپارښتنه کوي.

که ته د هرې ورځې په پیلولو سره ورځ تر بلې دا څلور کارونه نه ډېروې، ته تاوان کوونکې یې. ---

**الله تعالی ته د رسېدو لار**

الله تعالی ته د رسېدو لارې بې حسابه دي.

یوه له مهمو لارو چې انسان په آسانۍ پرې الله تعالی راضي کوای شي صدقه ده.

که دې ګناه وکړه او پرې پېښېمانه شوې، ژر توبه وباسه او صدقه ورکړه. که دې بیا ګناه وکړه بیا هم توبه وکړه او صدقه ورکړه.

که دې کوم انسان آزار کړ یا دې داسې کار وکړ چې الله تعالی در څخه ناراض شو، ژر صدقه ورکړه او الله تعالی راضي کړه.

ځکه صدقه داسې راز دی چې د الله تعالی غضب په رضایت بدلوي.

# د خوشبخته او بریالي ژوند لپاره پنځه نبوي سپارښتنې

رسول الله ﷺ موږ ته پنځه ګټورې مشورې راکړي چې که عمل پرې وکړو؛ بریالی، نېکمرغه او خوشحاله ژوند لرلای شو.

«عَنْ أَبِى هُرَيْرَةَ -رضى الله عنه- قَالَ: قَالَ رَسُولُ اللَّهِ -صلى الله عليه وسلم-:"مَنْ يَأْخُذُ عَنِّي هَؤُلاَءِ الْكَلِمَاتِ فَيَعْمَلُ بِهِنَّ، أَوْ يُعَلِّمُ مَنْ يَعْمَلُ بِهِنَّ؟". فَقَالَ أَبُو هُرَيْرَةَ -رضى الله عنه-: فَقُلْتُ: "أَنَا يَا رَسُولَ اللَّهِ". فَأَخَذَ بِيَدِي، فَعَدَّ خَمْسًا وَقَالَ:"اتَّقِ الْمَحَارِمَ تَكُنْ أَعْبَدَ النَّاسِ، وَارْضَ بِمَا قَسَمَ اللَّهُ لَكَ تَكُنْ أَغْنَى النَّاسِ، وَأَحْسِنْ إِلَى جَارِكَ تَكُنْ مُؤْمِنًا، وَأَحِبَّ لِلنَّاسِ مَا تُحِبُّ لِنَفْسِكَ تَكُنْ مُسْلِمًا، وَلاَ تُكْثِرِ الضَّحِكَ، فَإِنَّ كَثْرَةَ الضَّحِكِ تُمِيتُ الْقَلْبَ».[^19] ---

[^19]: : رواه الترمذي وحسنه في صحيح الجامع

ابو هریره رضي الله عنه روایت کړی چې رسول الله ﷺ را ته وفرمایل: څوک به له ما څخه دا کلمې واخلي او عمل پرې وکړي او هغه چا ته یې وښيي چې هغه هم پرې عمل کوي؟

ابوهریرة رضي الله عنه وايي، ما غږ وکړ چې زه غواړم دا کار وکړم اې د الله رسوله، نو زه یې له لاسه ونیولم او پنځه شیان یې را زده کړل: له حرامو ځان وساته، تر ټولو ډېر عبادت کوونکی یا عابد به شې.

هغه څه چې الله تعالی درکړي قناعت پرې وکړه، تر ټولو غني انسان به شې. له ګاونډي سره نېکي کوه، پیاوړی مؤمن به شې.

هغه څه چې ځان ته خوښوې، بل مسلمان ورور ته هم همغه شان شی خوښوه، له دې سره به واقعي مسلمان شې او ډېره خندا مه کوه، ځکه ډېره خندا زړه وژني.

لومړۍ**:** «له حرامو ځان وساته، تر ټولو ډېر عبادت کوونکی یا عابد به شې» د حدیث مبارک د دې برخې هدف دا دی چې که ته ټوله شپه په قیام اللیل او ورځ د جماعت په لمونځونو تېروې او نورو شعائري عبادتونو باندې عمل کوې خو ورسره رشوت خورې، د سود کاروبار کوې یا نور هغه کارونه چې الله پاک حرام کړي ترسره کوې ته ريښتینی عابد یا عبادت کوونکی نه یې او نه هغه پوره عابد دی چې ښه لونګۍ یې وهلې وي، د عالمانو جامې یې آغوستې وي، خو خلک یې له خولې، له لاسونو یا له نورو ضررونو څخه په تکلیف وي، ځکه په اسلام کې اخلاق عبادت دی، څنګه چې دې ځان دینداره جوړ کړی، همداسې دې باید اخلاق وي.

که دې ظاهر یو څه وايي او باطن بل څه؛ ته ښه عابد نه یې. ---

اسلام یوازې ظاهري بڼه یا جامې نه دي چې واغوستل شي یا څېره نه ده چې بدله شي، بلکې اسلام اخلاص او عملونه دي.

ښه عبادت کوونکی او عابد انسان هغه دی چې د الله تعالی له منع کړای شویو څېزونو یا محارمو څخه ځان وساتي او د دین سپارښتنې عملي کړي.

دویمه: «هغه څه چې الله تعالی درکړي قناعت پرې وکړه یا پرې راضي شه، ته به تر ټولو غني انسان شې».

ابو هریره رضي الله عنه له رسول الله ﷺ نه روایت کړی چې فرمايي: «لَيْسَ الغِنَى عَنْ كَثْرَةِ العَرَضِ وَلَكِنَّ الغِنَى غِنَى النَّفْس».[^20]

[^20]: : متفق علیه

ژباړه: «غنا د مال ډېروالي ته نه وايي (انسان د مال په زیاتوالي نه شتمن کیږي)، بلکې اصلي غنا دا ده چې زړه غني یا مطمئن وي»

یعنې اصلي شتمني دا نه ده چې ته میلیونونه پیسې ولرې، بلکې اصلي شتمني دا ده چې ستا زړه موړ وي او احساس دې د غني وي.

که ته څومره شتمني ولرې او زړه کې دې بې حده حرص وي، ته نه مړیږې او نه غني یې.

که ته د خلکو له مال، جایداد، موټر، طلا او هر څه نه ځان بې پروا کړې او غم کې یې نه شې، زړه به دې په دې ډاډه وي چې دا هر څه دومره د تشویش او غم ارزښت نه لري.

دا ستا جدي اړتیاوې نه دي؛ د سیالۍ اسباب دي. که دې اړتیا وي خو خیر، مګر ته خو ښايي د تربور او له خپلوانو او ملګرو سره د سیالۍ او ځان ښودلو لپاره نوی ماډل ګاډی یا ورته نور قیمتي شیان اخلې. ---

د دې نعمتونو په کارولو کې ستونزه نشته، خو هر څه ستا په نیت پورې تړلي چې په کوم نیت مخکې ځې.

د ګڼو خلکو ستونزه دا ده چې منصب، مقام او لوړ موقف درلودل د دوی ټول ارمان وي، د همدې لپاره یې په ځان ژوند تریخ کړی وي او له همدې امله خپلو کې د دښمنۍ تر حده رسیږي.

ولې فلانی داسې دی او زه نه یم؟

باور وکړئ که د ژوند په ريښتینې معنی پوهېدای او اصلي هدف مو پېژندلی وای، هېڅکله به په داسې شیانو پسې سرګردان نه وو.

د خلکو پروا مه کوه، هر څه چې لري، لري دې یې، ما او تا ته یې ګټه او تاوان څه دي؟ له کومه ځایه یې ترلاسه کړي، څه پرې کوي؟

د دې هر څه ځواب به هغه وايي، ته یې پروا مه ساته او زړه مه خوره. که ته له دې سیالیو ځان وژغورلی شې او قناعت وکړې، ته په حقیقت کې غني یې!

خو که هر څه درسره وي او قناعت نه لرې، ته تر ټولو فقیر انسان یې. که په خپلو شته نعمتونو شکر وباسې نه یوازې دا چې غني کېږې بلکې الله تعالی به یې درته لا پراخ او زیات کړي.

څه چې الله تعالی درته په تقدیر کې لیکلي، هغه څه چې یې درکړي، په اولاد او کورنۍ، وظیفې او هر څه چې اوس یې لرې، قناعت وکړه، تر ټولو خوشبخت او غني انسان به شې!

رسول الله ﷺ درته د کاڼي کرښې خبره کړې چې د سرو زرو په اوبو یې باید ولیکو او ځانګړي ځای کې یې د ټابلو په شان وځړوو: ---

«هغه څه چې الله تعالی درکړي قناعت پرې وکړه یا پرې راضي شه، ته به تر ټولو غني انسان شې».

الله تعالی رسول الله ﷺ ته فرمايي:

﴿وَوَجَدَكَ عَائِلًا فَأَغْنَىٰ﴾[^21]

[^21]: : الضحی: ۹ آیت

ژباړه: او ته الله تعالی بېوزله پيدا او بیا یې غني كړې.

په دې آیت کې مطلب د زر او د مال نه دی، یعنې الله پاک د خیر البشر نفس د خلکو له مال او دارايي خوښولو څخه غني یا بې پروا کړ او له دې سره هغه ﷺ ځان تر ټولو شتمن ګڼلو.

بېوزله یا فقیر هغه انسان دی چې ټوله ورځ د نورو شته وو ته ګوري او زړه خوري چې ولې یې دی نه لري.

اصلي غنا معنوي او د انسان په داخل کې وي.

شتمني او بېوزلي مادي چارې دي.

د نورو په شان کېدو لپاره خپل وجدان او دین مه پلوره.

که غواړې چې له معنوي او مادي لحاظه غني انسان و اوسې، د رسول الله ﷺ په سپارښتنه عمل وکړه او په درکړل شویو نعمتونو شکر وباسه او قناعت وکړه. خو دا چې انسان طبیعتاً موقف، مال او منصب خوښوي او غواړي چې تر نورو په لوړ مقام کې وي؛ که د بل چا په پرتله ځان درته کم ښکاري؛ د رسول الله ﷺ دا وینا ځان ته تکراروه، زړه پرې ډاډه او آرامیږي.

«اللهم لا عیشَ الا عیشُ الاخرة»[^22]---

[^22]: : متفق علیه

ژباړه: ربه، اصلي ژوند نه دی مګر د آخرت ژوند.

درېیمه: له ګاونډي سره نېکي کوه، پیاوړی مؤمن به شې.

د ګاونډي د حق په اړه چې کله انسان شرعي ‌نصوص لولي، دومره ټینګار پرې شوی لکه ګاونډی چې د انسان په میراث کې شریک وي.

الله تعالی فرمايي:

﴿وَاعْبُدُوا اللَّهَ وَلَا تُشْرِكُوا بِهِ شَيْئًا ۖ وَبِالْوَالِدَيْنِ إِحْسَانًا وَبِذِي الْقُرْبَىٰ وَالْيَتَامَىٰ وَالْمَسَاكِينِ وَالْجَارِ ذِي الْقُرْبَىٰ وَالْجَارِ الْجُنُبِ وَالصَّاحِبِ بِالْجَنْبِ وَابْنِ السَّبِيلِ وَمَا مَلَكَتْ أَيْمَانُكُمْ ۗ إِنَّ اللَّهَ لَا يُحِبُّ مَنْ كَانَ مُخْتَالًا فَخُورًا﴾[^23]

[^23]: : النساء: ۳۶ آیت

ژباړه: خاص د الله تعالی عبادت کوئ او هېڅ شی ورسره مه شریکوئ. د مور او پلار سره نېکي کوئ، له خپلوانو، یتیمانو، مسکینانو، نژدې او لرې ګاونډیانو، د څنګ ملګرو، مسافرو او خپلو غلامانو سره نېکي کوئ. الله تعالی کبرجن او ځانخوښي خلک نه خوښوي.

رسول الله ﷺ فرمايي:

«مازال جبریلُ یُوصینِي بالجارِ حتَّی ظننتُ انَّهُ سیُوِّرثُهُ»[^24]

[^24]: : متفق علیه

ژباړه: جبرئیل علیه السلام ما ته تل د ګاونډي سره د ښه چلند نصیحت کاوه، تر دې چې ما ته داسې ښکاره شوه چې شاید ګاونډی په مېراث کې شریک کړای شي.

بل حدیث مبارک کې راځي چې رسول الله ﷺ فرمايي: ---

«والله لايُؤمنُ، والله لايُؤمنُ، والله لايُؤمنُ، قیل من یا رسول الله؟ قال: الذي لا يامَنُ جارُهُ بوائِقَهُ»[^25]

[^25]: : متفق علیه

ژباړه: په الله قسم چې مسلمان نه دی، په الله قسم چې مسلمان نه دی، په الله قسم چې مسلمان نه دی.

وویل شول څوک اې د الله رسوله؟ ویې ویل: هغه څوک چې ګاونډی یې له شر څخه په امان نه وي.

څلورمه: هغه څه چې ځان ته خوښوې، بل مسلمان ورور ته هم همغه شان شی خوښوه، له دې سره به واقعي مسلمان شې.

داسې مه کوه چې خوسا شوي او پاتې شوني دې په نورو پېرزو وي.

ته چې له خلکو کومه تمه لرې، له خلکو سره همغه کوه.

که له خلکو احترام غواړې او د ته ورته احترام نه کوې، دا نصاف ندی.

که غواړې ستا آبرو او عزت خوندي وي، ته د نورو ابرو مه تویوه.

که له خلکو د صداقت تمه لرې؛ باید لومړی ته ريښتینی و اوسې.

په یوه بل حدیث مبارک کې هم راغلي:

«لَا يُؤْمِنُ أحَدُكُمْ، حتَّى يُحِبَّ لأخِيهِ ما يُحِبُّ لِنَفْسِهِ».[^26]

[^26]: : متفق علیه

ژباړه: په تاسې کې یو کس تر هغې مؤمن کېدای نه شي؛ تر څو هغه څه چې ځان ته خوښوي، خپل (مسلمان) ورور ته یې هم خوښ کړي.

پنځمه: ډېره خندا مه کوه، ځکه ډېره خندا زړه وژني

ډېره خندا، لږه نه. بې ځایه خندا، موسکا نه. ---

پام مو وي، د حدیث شریف د دې برخې مفهوم دا نه دی چې بېخي مه خاندئ، بلکې خپل ژوند سرسري کوئ مه.

یعنې سطحي او بې ارزښته ژوند مه کوئ.

په اسلام مبارک دین کې د خلکو په شونډو موسکا رواستل، یا خلکو ته موسکا کول صدقه او عبادت دی.

خو داسې نه چې ځان ته یو بې ارزښته ژوند غوره کړئ.

شپه او ورځ په بې ځایه لوبو، بې ځایه خنداګانو او ګپ شپونو مه تېروه. د هر څه لپاره وخت بېل کړه. داسې مه کوه چې ژوند کې دې هېڅ جدیت نه وي او هره خبره دې مسخره وي.

په هغه مجلس کې چې د دین او دنیا ګټه نه وي، هېڅ پکې مه کېنه.

دا ځان ته قاعده وټاکه، هر مجلس ته چې ورځې؛ وګوره چې د دین یا د دنیا لپاره یې ګټه څه ده؟

ډېری مجلسونه له پیل تر پایه خنداګانې وي او هېڅ ګټه درته نه کوي. دا ستا د زړه د سختوالي یا قسوة القلب لامل کیږي چې زړه به دې ورو ورو له هر څه تور شي او یوازې به لهو او لعب پسې ور روان یې او سر سري او بې ګټې او بې پروايۍ څخه ډک ژوند به دې وي.

# ناهیلی کېږه مه

که د خوښیو او نېکمرغۍ یوه دروازه دې پر مخ وتړل شي، ګڼې نورې پرانیستل کېږي.

کله چې ستا پر مخ د ځمکې دروازې وتړل شوې، پام دې وي، الله تعالی درته د آسمان دروازې پرانیزي. دا د دې لپاره چې الله تعالی ته--- ور ستون شې، ځکه کېدای شي ستا او د خالق تر منځ دې فاصله پیدا شوې وي او پروردګار دې غواړي ستا غږ واوري او تا بېرته خپل لوري ورتلو ته اړ کړي.

که تا له ستونزو الله تعالی ته پناه ور وړه، هغه به ستا ضعف په قوت، فقر په مالدارۍ، ډار په ډاډ بدل او ټولې ستونزې به دې حل کړي.

دا کار یوازې او یوازې الله تعالی کوای شي.

رحمان بابا څومره ښه ویلي:

که دې تمه د بنده له دره پرې کړه

پادشاهي دې مبارک شه که ګدا یې

# په ژوند کې دې برکت نشته؟

په مال، کاروبار، رزق او په ټوله کې ژوند کې دې برکت نه شته؟

يوه آسانه حل لار لري.

کور او ژوند ته د برکت راستنولو لپاره درې کارونه دوامداره کوه او که دا درې کارونه دوامداره وکړې؛ ډاډه اوسه چې هر څه کې به د برکت له نعمته برخمن شې ان شاء الله.

لومړی: هر سهار یوه پاڼه قرآن کریم لوله، پوره پاڼه لوستل یې دوه دقیقې وخت نیسي. که یې نه شې کولای، حد اقل لس آیتونه خو روزانه لوله. که د کورنۍ ټول غړي دا کار وکړي څه فکر کوې جنتي کور او نېکمرغه کورنۍ به نه شي؟!

دویم: د ورځې یو حدیث لوله او مفهوم یې له کورنۍ سره شریکوه. ---

د صحیح بخاري او صحیح مسلم له کتابونو څخه هر سهار یو یو حدیث لوله او له نورو سره یې شریکوه. د دې مبارکو کتابونو پښتو او دري ژباړې اکثرو کتاب پلورنځیو کې ترلاسه کوای شې.

ریاض الصالحین هم د حدیثو معتبر کتاب دی چې د ټولنیزو او نورو مهمو مسائلو په اړه پکې حدیثونه راټول شوي دي او پښتو او دري ژباړې یې هم کتاب پلورنځیو کې شته.

درېیم: هره ورځ حد اقل سل وارې استغفر الله او سل وارې پر رسول الله ﷺ درود شریف وايه.

د استغفار لپاره ډېر کلمات دي چې څو یې په لاندې ډول دي، په دوی کې چې هره یوه درته آسانه وي همغه د ذکر په ډول هره ورځ حد اقل سل سل وارې وایه.

-   أسْتَغْفِرُ اللهَ العَظِيمَ.
-   أسْتَغْفِرُ اللهَ العَظِيمَ الَّذِي لاَ إلَهَ إلاَّ هُوَ، الحَيُّ القَيُّومُ، وَأتُوبُ إلَيهِ.
-   اللَّهُمَّ أنْتَ رَبِّي لا إلَهَ إلَّا أنْتَ، خَلَقْتَنِي وأنا عَبْدُكَ، وأنا علَى عَهْدِكَ ووَعْدِكَ ما اسْتَطَعْتُ، أعُوذُ بكَ مِن شَرِّ ما صَنَعْتُ، أبُوءُ لكَ بنِعْمَتِكَ عَلَيَّ، وأَبُوءُ لكَ بذَنْبِي فاغْفِرْ لِي؛ فإنَّه لا يَغْفِرُ الذُّنُوبَ إلَّا أنْتَ.[^27] ---

[^27]: : دې ته سید الاستغفار (د استغفار یا بخښنې غوښتلو تر ټولو لوړ مرتبه لرونکي کلمات) ویل کیږي. په صحیح بخاري کې د دې په اړه حدیث روآیت شوی چې که څوک دغه کلمات په پوره یقین سهار ولولي او په همغه ورځ تر ماښام مخکې مړ شي د جنت له خاوندانو څخه به وي او که څوک یې ماښام په پوره باور او یقین ولولي او په همغه شپه تر سهار مخکې مړ شي د جنت له خاوندانو به شي. (حدیث بخاري روایت کړی او ریاض الصالحین کې د حدیث نمبر: ۱۸۷۵).

درورد شریف:

-   اللَّهُمَّ صَلِّ علَى مُحَمَّدٍ وعلَى آلِ مُحَمَّدٍ، كما صَلَّيْتَ علَى إبْرَاهِيمَ وعلَى آلِ إبْرَاهِيمَ؛ إنَّكَ حَمِيدٌ مَجِيدٌ، اللَّهُمَّ بَارِكْ علَى مُحَمَّدٍ وعلَى آلِ مُحَمَّدٍ، كما بَارَكْتَ علَى إبْرَاهِيمَ وعلَى آلِ إبْرَاهِيمَ؛ إنَّكَ حَمِيدٌ مَجِيدٌ.[^28]

[^28]: : متفق علیه

که دا خپله ورځنۍ وظیفه کړې، الله تعالی به دې په مال، عیال، کور، خوراک او څښاک او د ژوند نورو برخو کې برکت واچوي، ان شاء الله.

هر هغه څه کې چې برکت وي، که لږ وي ډېر دی او هغه څه کې چې برکت نه وي که څومره ډېر هم وي، په نشت حساب دي.

# څومره غوره ژوند به وي

د جبرائیل امین په واسطه نازل شو، جبرائیل تر ټولو ملائکو غوره شو. پر محمد ﷺ نازل شو، محمد ﷺ تر ټولو غوره او خیر البشر شو.

د اسلامي اُمت لپاره نازل شو، دا اُمت تر ټولو اُمتیانو غوره شو.

په کومه میاشت کې چې نازل شو، هغه روژه او تر ټولو غوره شوه.

په کومه شپه چې نازل شو، هغه د قدر شپه او تر زرو شپو غوره شوه. په کوم ځای کې چې نازل شو، هغه مکه او د ځمکې پر سر تر ټولو سپېڅلی ځای شو

دا قرآن کریم دی چې په واسطه یې الله پاک دومره لوی عزت او فضیلت ورکوي! ---

که دا مبارک کلام زما او ستا په زړه کې وي، څومره غوره زړه به وي؟! که یې د ژوند تګلاره وټاکو، څومره بهتر او نېکمرغه ژوند به مو وي!

که ته هره ورځ د قرآنکریم یوه برخه نه لولې، بیا ولې باید له بې خونده ژونده ګیله وکړې؟ ځکه تا یې اصلي لامل پریښی.

# لویه خوشبختي

د هر انسان لپاره لويه خوشبختي دا ده چې دی مړ شي او ګناهونه یې هم ورسره مړه شي. بدبخته هغه دی چې دی له دنیا لاړ شي خو ګناهونه یې ترې ژوندي پاتې وي.

هغوی چې د خیر کارونه کوي یا خیر خپروي، له مړینې سره به یې د ثوابونه ور رسېدو بهیر جاري وي.

که غواړې له مرګ وروسته هم دوامداره ثوابونه در ورسیږي، د جاریه صدقې لپاره همداوس پرېکړه وکړه.

جاریه صدقې د حدیث شریف په بنسټ درې ډوله کارونه دي:

نېک اولاد تربیه کول، علم خپرول او کوهي کېندل یا قرآن کریمونه جومات کې ايښودل. یا ورته نور کارونه چې خلکو ته یې په دوامداره ډول خیر او ګټه رسیږي او نېکه استفاده ترې کیږي.

# مسلمان ته طلايي زیری

یو زیری درته لرم، ډاډه اوسه چې ارزښتناک او ریښتینی زیری دی.

هغه ځوان چې د الله تعالی له وېرې د حرامو څیزونو د لیدو په وخت کې خپلې سترګې ټيټوي، باور وکړئ ډېر لوی، لوی او لوی اجر لري! ---

هر ځل چې ته د نامحرمه ښځو له کتلو سترګې ټیټوې، د عملونو په صندوق کې دې نېکۍ زیاتیږي. په پای کې چې څومره نېکي لرې، د واده په وخت به دې قسمت کې همغومره پاکه او باعزته مېرمن نصیب شي، ان شاء الله.

رسول الله ﷺ فرمايي:

« إِنَّكَ لَنْ تَدَعَ شَيْئًا لِلهِ عزوجل إِلاَّ بَدَّلَكَ اللهُ بِهِ مَا هُوَ خَيْرٌ لَكَ مِنْهُ»[^29]

[^29]: : مسند الإمام أحمد (38/ 170) برقم (23074)، وقال محققوه: إسناده صحيح، وقال الألباني رحمه الله في السلسلة الضعيفة (1/ 19): وسنده صحيح على شرط مسلم.

ژباړه: ته هېڅ شی د الله عزوجل لپاره نه پریږدې مګر دا چې الله پاک تا ته تر هغې ښه او بهتره بدله درکوي.

د علماوو په نظر ځینې خلکو ته د دوی د عمر او مجال پر وخت ځینې نفلي عبادتونه لومړیتوبونه وي.

مثلا: د سوداګر لپاره تر ټولو ښه نفلي عبادت دا دی چې حلاله روزي وګټي او صدقه ورکړي.

د نجونو لپاره حجاب دی.

ځوانانو ته په داسې سخته زمانه کې چې فحشا او فساد پکې اوج ته رسېدلي او موبایلونه له هر ځوان سره شته او د نړۍ هرې ناکردې او انټرنټ له لارې ناروا فلمونو ته لاسرسی لري او له نامحرمو نجونو سره اړیکې جوړول ډېر آسانه شوي دي، په داسې وخت کې لومړی عبادت ستا لپاره تر شعائري عبادتونو وروسته دا دی چې له ناروا او نامحرمو خپلې سترګې او بدن لرې وساتې. ---

په تقوا کې باید موږ یوسف علیه السلام خپل الګو وټاکو.

د ځوانۍ په اوج کې و او د پاچا مېرمنې ترې ناروا غوښتنه وکړه، له دوی دواړو پرته نور هېڅوک نه وو او دروازې هم بندې وې.

که یې د هغې غوښتنه منلې وای، یوه شېبه داسې فکر وکړه چې د دربار تر ټولو نږدې کس به شوای و او که نه؟ ځکه د پاچا مېرمنې به یې ملاتړ کاوه او هغه ته به یې ټول امکانات ورکړي وو.

کله چې د مصر د عزیز مېرمنې یوسف علیه السلام څخه نا روا غوښتنه وکړه د هغه ځواب څه و؟

الله پاک يې په اړه فرمايي:

﴿وَرَاوَدَتْهُ الَّتِي هُوَ فِي بَيْتِهَا عَنْ نَفْسِهِ وَغَلَّقَتِ الْأَبْوَابَ وَقَالَتْ هَيْتَ لَكَ ۚ﴾[^30]

[^30]: : یوسف: ۲۳ آیت

ژباړه: د كومې ښځې په كور كې چې هغه (یوسف) و، هغې مېرمنې خپل ځان ته د هغه توجه جلبوله او يوه ورځ يې دروازې وتړلې او ويې ويل چې"زر راشه".

یوسف علیه السلام یې په ځواب کې وویل:

﴿قَالَ مَعَاذَ اللَّهِ ۖ إِنَّهُ رَبِّي أَحْسَنَ مَثْوَايَ ۖ إِنَّهُ لَا يُفْلِحُ الظَّالِمُونَ﴾[^31]

[^31]: : یوسف: ۲۳ آیت

ژباړه: ویې ویل(یوسف علیه السلام) زه الله تعالی ته پناه وړم (له دې بد کار نه)، هغه زما رب دی او ما ته یې ښه منزلت راکړی. (که زه دا کار وکړم، ظالم به شم) او داسې ظالمان هېڅکله بری نه شي موندلی.

کله چې یې الله تعالی ته پناه یوړه، الله پاک همدغه بېوځله او د دربار خدمتګار د مصر د وخت د پاچاهي مهم چارواکی کړ. ---

که ته په داسې موقف او حالت کې برابر شې او د ځواني په اوج کې هم اوسې او د پاچا مېرمن در څخه داسې ناروا غوښتنه وکړي،

له ځان سره فکر وکړه چې د الله تعالی رضا به لومړۍ کړې او که خپلو خواهشاتو ته به تسلیم شې؟

د یوسف علیه السلام له شان او دب دبې ډک کاروان روان و، یوې وینځې د هغه په لیدو وویل:

"الحَمْدُ لِلَّهِ الَّذِي جَعَلَ المُلُوكَ بِمَعْصِيَتِهِ عَبِيدًا وجَعَلَ العَبِيدَ بِطاعَتِهِ مُلُوكًا."[^32]

[^32]: : الدر المنثور، جلال الدين السيوطي (٩١١ هـ)

ژباړه: ثنا او ستاینه ده د هغه رب چې په خپل طاعت یې غلامان پاچایان کړل او د ګناه له امله یې پاچایان غلامان کړل.

تاسې چې کله د الله تعالی اطاعت کوئ او د هغه لپاره ناروا پرېږدئ، الله تعالی درته څه فرمایلي؟

باور وکړئ چې که په قرآن کریم کې یوازې همدا آیت وای بسنه یې کوله، خو ګڼ داسې آیتونه شته چې تاسې د ناروا پرېښودو ته هڅوي.

﴿أَمْ حَسِبَ الَّذِينَ اجْتَرَحُوا السَّيِّئَاتِ أَن نَّجْعَلَهُمْ كَالَّذِينَ آمَنُوا وَعَمِلُوا الصَّالِحَاتِ سَوَاءً مَّحْيَاهُمْ وَمَمَاتُهُمْ ۚ سَاءَ مَا يَحْكُمُونَ﴾[^33]

[^33]: : الجاثیة: ۲۱ آیت

ژباړه: آيا هغه كسانو چې بد کارونه یې کړي دا انګېرلې ده چې مونږ به هغوى او ايمان راوړونكي او نيك عمل كوونكي سره برابر كړو چې د هغو ژوند او مرګ يو شان شي؟ دا د دوی ډېره ناوړه فيصله ده. ---

آیا تاسې ګومان کوئ، هغه ځوان چې د الله تعالی لپاره له ناروا څخه ډډه کوي، له محارمو سترګې پټوي او نېک کارونه کوي، د هغه چا په شان دی چې بدکاره دی او ګناهونه کوي؟

میلیاردونه وارې ډاډه اوسئ چې داسې نه ده.

د ځوانۍ دورې د عبادت په اړه چې درته څومره ووایم کمه ده.

خو دومره وایم د چا چې د ژوند پیل ښه نه وي، د هغه به د ژوند پای روښانه نه وي.

هغه ځوان چې ډېری لمونځونه یې په جومات کې وي، علم کوي، خپلې سترګې، ژبه، غوږونه، لاسونه پښې او د بدن نور غړي له ناروا ساتي، د داسې انسان راتلونکې روښانه ده. د هغه لپاره دا آیت بس دی چې پرې ډاډه شي:

﴿مَنْ عَمِلَ صَالِحًا مِنْ ذَكَرٍ أَوْ أُنْثَىٰ وَهُوَ مُؤْمِنٌ فَلَنُحْيِيَنَّهُ حَيَاةً طَيِّبَةً ۖ وَلَنَجْزِيَنَّهُمْ أَجْرَهُمْ بِأَحْسَنِ مَا كَانُوا يَعْمَلُونَ﴾[^34]

[^34]: : النحل: ۹۷ آیت

ژباړه: هرڅوك چې ښه عمل وكړي، كه هغه نارينه وي او كه ښځینه، او (په دې شرط چې) مؤمن وي، په هغه به موږ په دنيا كې سپيڅلى ژوند تېركړو او ( آخرت كې به) دغسې خلكو ته د هغو اجر له ډېرو ښه عملونو سره سم وركړو.

د دنیا له منځه تګ الله تعالی ته تر دې آسانه دی چې خپله وعده دې پوره نه کړي. یعنې ټریلیونونه وارې یقیني خبره ده چې د الله تعالی وعده پوره کیږي، نو ډاډه اوسه. ---

# که په دنیا او آخرت کې بریا غواړې

مخکې له دې چې حساب درسره وشي، تاسې په خپله له ځان سره حساب کوئ. په دوامداره توګه له ځان څخه حسابي غواړئ چې د خیر کارونه مو ډېر کړي که د شر.

که د نېکیو په حساب کې باقي شوئ او ګناهونه مو ډېر و، توبه مو تور حساب سپینوي!

خپل عملونه وتلئ، مخکې له دې چې ستاسې عملونه وتلل شي. داسې نه چې په بې پروایۍ ورځ تر بلې د نېکو عملونو تله سپکیږي او بله ورځ ګورئ چې د الله تعالی پر وړاندې مو د نېکو عملونو تله سپکه او د بدیو هغه درنه وي.

بریالي انسانان هره شپه له ځان سره حساب کتاب کوي. او تل خپل عملونه تلي.

هره شپه چې د خوب بسترې ته ورتللئ، مخکې له دې چې ویده شئ، یوه حسابي له ځان سره کوئ.

# دا مبارک حدیث د خپل ژوند لپاره قانون وټاکه

امام احمد بن حنبل او امام الترمذي په خپلو کتابونو کې صحیح حدیث روایت کړی چې د الله پاک حبیب ﷺ په درې داسې شیانو قسم کوي چې زموږ لپاره ډېر زیات مهم دي. ---

« ثلاثٌ أُقسِمُ عليهنَّ وأُحدِّثُكم حديثًا فاحفظوه قال ما نقص مالُ عبدٍ من صدقةٍ ولا ظُلِم عبدٌ مظلمةً صبر عليها إلَّا زاده اللهُ عزًّا فاعفوا يُعزَّكم اللهُ ولا فتح عبدٌ بابَ مسألةٍ إلَّا فتح اللهُ عليه بابَ فقرٍ».[^35]

[^35]: : الراوي : أبو كبشة الأنماري \| المحدث : المنذري \| المصدر : الترغيب والترهيب \| الصفحة أو الرقم : 3/285 \| خلاصة حكم المحدث : [إسناده صحيح أو حسن أو ما قاربهما] \| التخريج : أخرجه الترمذي (2325)، وأحمد (18060) مطولاً.

ژباړه: په درې شیانو درته په الله تعالی قسم کوم او یوه خبره درته کوم په یاد یې ساتئ: صدقه د بنده مال نه کموي، او په هر بنده چې ظلم وشي او هغه یې په مقابل کې صبر وکړ، الله تعالی به عزت ورکړي

او عزتمن به شي او څوک چې د سوال لپاره د بنده دروازه پرانیزي یا وټکوي، الله تعالی به ورته د بېوځلۍ یا فقر دروازه پرانیزي.

د دغه مبارک حدیث درې جملو کې کتابونه خبرې دي:

لومړی: ما نَقَصَ مالُ عبدٍ من صَدَقة.

ژباړه: صدقه د بنده مال نه کموي.

سبحان الله! د الله تعالی حبیب په خپل خالق درته قسم کوي چې صدقه د انسان مال نه کموي؛ بلکې درته پکې برکت اچوي او څو چنده بدله یې درکوي!

ډېری مسلمانان د دې لپاره صدقه نه کوي چې فکر کوي صدقه اقتصادي بوج دی او مال یې ورسره کمېږي.

چېرته دی زموږ یقین او ایمان؟ د الله تعالی او د هغه د رسول ﷺ په خبره مو یقین نه راځي؟---

ستا نبي درته قسم کوي او د قرآن کریم ګڼ آیتونه پر دې دلالت کوي چې د صدقې بدله څو چنده ده، خو ته پرې باور نه لرې، د نتیجې د ترلاسه کولو لپاره یې بې صبره یې او دا نه منې چې صدقه د مال کمولو پر ځای په حقیقت کې مال زیات او برکتي کوي.

د حدیث شریف مقدمې ته مو پام شو؟

په پیل کې ستا پام د موضوع اهمیت ته ور اړوي او رسول الله ﷺ په الله تعالی قسم کوي چې د موضوع اهمیت او تا ته یې د ګټې رسولو باندې دلالت کوي!

دویم: و ما ظُلِمَ عبداٌ مَظلمةً فَصَبَرَ علیها الا زادَهُ اللهُ بها عزا!

ژباړه: او هر بنده چې د ظلم پروړاندې صبر وکړ، الله تعالی به عزت ورکړي او عزتمن به شي.

بخښنه وکړه، د خلکو له تېروتنو تېر شه، صبر وکړه او سینه پراخه ساته. د دنیا ژوند لنډ او د دښمنیو او کینې لپاره نه دی. د دې عادت په بدل کې به الله تعالی عزت او اجر درکړي.

ځینې خلک ظلم کوي چې تا له پښو وغورځوي، خو الله تعالی تا لا پسې لوړوي او پياوړی کوي دې.

درېیم: «و ما فتحَ عبداٌ بابَ مسألَةٍ الا فتحَ اللهُ علیهَ بِهِ بابَ فقرٍ!»

ژباړه: او چا چې د سوال لپاره (د بنده) دروازه پرانیسته یا وټکوله، الله تعالی به ورته د بېوزلۍ یا فقر دروازه پرانیزي!

پام دې دی؟ رسول الله ﷺ دې هڅوي چې غیرتمن، با عفت او با عزت اوسې! ---

او د دې درې شیانو تر یادونې وروسته چې رسول الله ﷺ پرې قسم کړی، د حدیث په پای کې يې فرمایلي چې څو ښوونې درته کوم په یاد یې ساتئ:

«انما الدُّنیا لاربَعَةِ نفر»ٍ:[^36]

[^36]: : رواه الترمذي وقال: حديث حسن صحيح.

ژباړه: په دنیا کې څلور ډوله خلک ژوند کوي.

د دغه مبارک حدیث په دوام کې ددغه خلکو ځانګړتیاوې بیان شوي:

لومړی: «رجُلٍ اتاهُ اللهُ مالاً و آتاهُ علماً فهوَ یَعملُ بعلمِهِ في مالِهِ»

هغه کس چې الله تعالی مال او علم ورکړی وي او دی خپل علم په خپل مال کې کاروي. یعنې په هره سوداګریزه معامله کې الله تعالی په یاد ساتي او رضایت یې غواړي.

په خپلې سوداګرۍ کې ظلم نه کوي، خراب مال په چا نه پلوري، شرکت ته نه وايي چې د دوا کیفیت ټیټ کړه، د سړک جوړونې موادو کیفیت د ډېرې ګټې لپاره نه خرابوي، حرام کاروبار نه کوي، هر کار چې کوي الله تعالی حاضر ګڼي او په هر کار کې له الله تعالی څخه ډاریږي او په هر کار کې د هغه رضا لټوي.

د دې ډول انسان مقام به الله تعالی ډېر لوړ کړي او په کاروبار کې به یې ګټه او برکت وي. له ده او کورنۍ څخه به یې ناروغۍ لرې وي، په زړه کې به یې سکون وي او له ژونده به خوند اخلي. که د دې برعکس و، له دې نعمتونو به محروم او در په در خاورې پر سر وي.

د قرآن کریم دې مبارک آیت ته دقیق پام وکړئ: ---

﴿ وَيَسْأَلُونَكَ مَاذَا يُنفِقُونَ قُلِ الْعَفْوَ﴾[^37]

[^37]: : البقرة: ۲۱۹ آیت

ژباړه: له تا پوښتنه کوي (اې محمد ﷺ) چېڅه شی صدقه ورکړي؟ ته ورته ووایه هغه څه چې ستاسې له اړتیا څخه زیات وي.

دویم: «و رجُلٍ اتاهُ اللهُ علماً ولم يُوتِیهِ مالاً فهو یقول: لو ان الله تبارک و تعالی لاتانِي مالاً لَفَعلتُ فیهِ کما یفعلُ فلانٌ. قال، فهو بنِيَّتِهِ و هما في الاجرِ سواءٌ».

ژباړه: هغه انسان چې الله تعالی علم ورکړی وي، خو مال یې نه وي ورکړی او هغه وایي: که الله تعالی ماته مال راکړی وای د فلاني په شان به مې لګولی و (صدقه به مې ورکړې وه یا د خیر په کارونو به مې لګولی و، د یتیمانو کفالت به مې په غاړه اخیستی و، څاه به مې کیندلې وه، د علم په خپرولو او دعوت به مې لګولی و او داسې نور خیریه کارونه به مې پرې کړي وو).

رسول الله ﷺ فرمايي: دا کس په خپل نیت همدومره اجر ترلاسه کوي لکه دا کار چې یې کړی وي او د دوی دواړو لپاره یو اندازه اجر دی.

سبحان الله! په نیت باندې دومره لوی اجر!

نه یې مال لګولی وي، نه یې زحمت ګاللی وي، یوازې نیت پاک ساتي او د خیر اراده لري، په همدې د هغه چا په اندازه اجر لري چې دا کار یې کړی وي!

ځکه انسان که بېوزله وي یا هغه څه چې د ده په تقدیر کې نه وي، دی پرې ملامت نه دی او یوازې دې خپل نیت سم کړي. ---

په خالص نیت هم الله پاک خپل بنده ته اجر ورکوي او د قیامت په ورځ به دغه د پاک نیت لرونکي مسکین او هغه مالداره ته یو شان اجر ورکوي چې خپل مال په نېکه لار مصرفوي.

امام ابو حامد الغزالي په خپل کتاب احیاء علوم الدین کې یو روایت را نقل کړی چې د بني اسرائیلو یو سړی چې خپله ډېر فقیر و، یو ځل په یوه شګنه غونډۍ باندې و او له ځان سره یې وویل چې که الله تعالی دا شګې (ریګ) مال کړی وای او واک یې له ما سره وای، په دې مال به مې ټول فقیران ماړه کړي وو. الله تعالی خپل نبي ته وحیه وکړه چې فلاني نېک بنده ته مې ووايه: ته الله تعالی ريښتینی بللی یې

او ستا له نېک نیت څخه یې مننه کړې او د همدې شګو په اندازه د مال د صدقې ورکولو اجر یې درکړی دی.

الله اکبر! دا ځکه چې په نیت کې یې اخلاص و، ریښتینی و، نیت یې خالص کړی و او دا یې ارمان و چې کاش ډېر مال یې لرلای چې صدقه کړی یې وای. دا چې خپله بېوزله و، نو الله تعالی یې نیت باندې هم اجر ورکړ.

که د خیریه کارونو وس نه لرې، حد اقل دا نیت کوه چې که الله پاک ما ته امکانات راکړي وای نېک کارونه به مې پرې ترسره کړي وو.

درېیم: «و رجلٍ اتاه الله مالً و لم يُؤتیهِ علما فهو يخبِطُ في ماله علی غیرِ هداه، فهو بنیته».---

ژباړه: هغه انسان چې الله تعالی مال ورکړی، خو علم یې نه دی ورکړی، دی خپل مال په ناروا لګوي، نو دی به هم په خپل خراب نیت مؤاخذه کېږي.

یعنې مال په داسې لار لګوي چې الله تعالی پرې راضي نه وي او له الله تعالی څخه نه ډاریږي. په دې نه پوهیږي چې په دې مال کې الله تعالی حق لري او کله چې یې ته د خیر لپاره وکاروې، د الله پاک حق اداء کېږي.

دا ډول انسان سره له دې چې ښه شتمن دی، خو دا چې بخیل دی او خپل مال په ناروا لګوي نو د همدغه نیت له کبله ورسره الله پاک حساب کوي.

څلورم: «و رجُلٍ لم يُوتیهِ اللهُ علماً و لا مالاً فهو یقول، لو انَّ اللهَ اتانِي مالا لفعلتُ مثلَ فلان، قال فهو بنیتِهِ و هما في الوِزرِ سواء».

ژباړه: هغه انسان چې الله تعالی نه علم او نه هم مال ورکړی وي، (جاهل غریب وي) او دی وايي که پيسې مې درلودای، نو د فلاني په شان کارونه به مې پرې کړي وو (ناروا لارو باندې به مې لګولې وای). نو (رسول الله ) وویل: دی به په همدغه ډول نیت مسؤل ګڼل کیږي او دی له هغه مالداره بخیل سره په ګناه کې یو شان دی.

داسې انسانان چې کبرجن وي، په خپلو پیسو بې ځایه غرور کوي او عاید او مصرف یې دواړه ناروا وي.

دوی دواړه هغه چې بدکاره وي او هغه چې د بدکارۍ نیت لري، دواړه په ګناه کې برابر دي. یوه ته په بد عمل او بل ته په ناوړه نیت سزا ورکول کیږي. ---

ډېره سخته نه ده؟ تا ګنا کړې هم نه وي خو یوازې په ناوړه نیت او د بدنیتۍ او ناسمې ارادې له امله بدبخته کېږې!

نیت پاک ساتئ، په نیت مو هم الله تعالی بخښي او په بدنیتۍ مو مواخذه کوي.

# د ژوند لپاره څو مهمې قاعدې

که غواړې الله تعالی درسره نرمي وکړي، د هغه په بندګانو مهرباني او لطف کوه.

که غواړې الله تعالی مال درکړي، بندګانو ته یې صدقه ورکړه.

که غواړې الله تعالی تا وبخښي، بندګانو ته یې بخښنه کوه.

ته چې له الله تعالی هر څه غواړې، د هغه له بندګانو سره همغه کوه.

که غواړې الله تعالی پر تا مهربان وي، ته د هغه پر مخلوق مهربان شه، ځکه الله تعالی شکور ذات دی، ستا د هر کار بدله څو چنده او په اخر کې لویه بدله یعنې جنت درکوي.

# پنځه کارونه مو له نظر یا حسد څخه ساتي

آیا د انسانانو سترګې اغېز لري او خلک اغېزمنولی شي؟

ډېری خلک پر خپل جسد فکر کوي او تل د خپل بدن درملنه کوي. که ويټامین اخلي د جسد لپاره، که ورزش کوي د جسد لپاره او بلاخره ټول پام یې پر جسم او د هغې په پياوړي کولو ورټول وي. دوی د روح د پياوړي کولو او د درملنې او ساتنې لپاره توجه نه کوي، حال دا چې څومره پام چې پر بدن کېږي، تر دې ډېر باید پر روح وشي. د انسان روح دومره پياوړی دی چې پر نورو انسانانو اغېز کوي. ---

په ځانګړې توګه سترګې داسې ځواک لري چې انسان اغېزمنوالی شي. قرآن کریم هم دې موضوع ته اشاره کړې.

کله چې د یوسف علیه السلام وروڼه د هغه څنګ ته ورتلل، پلار یې ورته نصیحت وکړ چې الله پاک یې په اړه فرمايي:

﴿وَقَالَ يَا بَنِيَّ لَا تَدْخُلُوا مِنْ بَابٍ وَاحِدٍ وَادْخُلُوا مِنْ أَبْوَابٍ مُتَفَرِّقَةٍ ۖ وَمَا أُغْنِي عَنْكُمْ مِنَ اللَّهِ مِنْ شَيْءٍ ۖ إِنِ الْحُكْمُ إِلَّا لِلَّهِ ۖ عَلَيْهِ تَوَكَّلْتُ ۖ وَعَلَيْهِ فَلْيَتَوَكَّلِ الْمُتَوَكِّلُونَ﴾[^38]

[^38]: : یوسف: ۶۷ آیت

ژباړه: يعقوب (علیه السلام له شفقته) خپلو زامنو ته وویل، اې زما زامنو! تاسې (مصر ته) له یوې دروازې مه ننوځئ، (تفسیر کې یې راځي: د دې لپاره چې نظر نه شئ) او ننوځئ (دوه دوه يا درې درې) له بېلابېلو دروازو څخه. او نشم دفع كولى زه تاسې د الله تعالی له (قضاء) څخه (په انساني تدبير سره). حکم یوازې د الله تعالی دی او پر الله پاک ما توکل کړی او پر هغه دې توکل وکړي توکل کوونکي.

په حدیث مبارک کې زموږ قائد ﷺ فرمايي:

«العينُ حقٌّ، ونَهى عن الوَشْم»[^39]

[^39]: : رواه البخاري

ژباړه: سترګې حق دي او له ټاپو (ټټو یا په بدن د ټاپو لګولو) څخه یې منع کړې.

له ابن عباس رضي الله عنهما څخه روایت شوي حدیث کې رسول الله ﷺ فرمایلي: ---

«العين حق، ولو كان شيء سابِقَ القَدَرِ لسبَقَتْه العين»[^40]

[^40]: : رواه مسلم في كتاب السلام، باب الطب والرُّقَى

ژباړه: سترګې حق دي، او که کوم شی له قدر نه مخکې کېدای شوای نو هغه به سترګې (د سترګو تاثیر) وای.

علماء وايي په دې مبارک حدیث کې د سترګو د تاثیر په اړه مبالغه ده د دې لپاره چې د انسان په زړه کې د سترګو د تاثیر په اړه شک لرې کړي او د سترګو د تاثیر په قوت ټینګار وکړي.

د سترګو اغېز په خپله په قدر کې راځي؛ خو دا د مبالغې اسلوب دی چې د زړه د ډاډ لپاره کارېدلی.

په یو بل مبارک حدیث کې رسول الله ﷺ فرمايي:

«استعيذوا باللهِ من العينِ فإنَّ العينَ حقٌّ».[^41]

[^41]: : رواه ابن ماجه، وصححه الألباني في صحيح الجامع

ژباړه: د سترګو له اغېز څخه الله تعالی ته پناه وړئ. ځکه سترګې (تاثیر یا اغېز یې) حق دي.

د سترګو اغېز دومره پیاوړی وي چې کېدای شي ته خپل اولاد، خپل د کورنۍ کوم غړی او ان خپل ځان هم په خپلو سترګو زیانمن کړې.

‍ د سترګو له تاثیر څخه د بچ کېدو طریقه زده کړو.

# څنګه د سترګو له تاثیره په امان کېدای شو؟

لومړۍ طریقه: قرآن کریم په ښه ډول ښودلې: ---

﴿وَلَوْلَا إِذْ دَخَلْتَ جَنَّتَكَ قُلْتَ مَا شَاءَ اللَّهُ لَا قُوَّةَ إِلَّا بِاللَّهِ ۚ إِنْ تَرَنِ أَنَا أَقَلَّ مِنْكَ مَالًا وَوَلَدًا﴾[^42]

[^42]: : الکهف: ۳۹ آیت

ژباړه: او كله چې ته خپل بڼ ته ننوتلې، نو په هغه وخت کې ستا له خولې نه دا ولې را ونه وتل چې مَا شَاءَ اللَّهُ لَا قُوَّةَ إِلَّا بِاللَّهِ (دا هغه څه دي چې الله تعالی غوښتي، له الله تعالی پرته بل قدرت نشته) كه ته ما په مال او اولاد كښې له خپله ځانه ټيټ وينې.

د کهف په سورت کې د دې ایت په تفصیل کې راځي چې دوه کسان وو چې یو یې په خپله شتمنۍ مغرور شوی او له خپل رب څخه بې پروا شوی و او خپل ملګري ته چې مؤمن و او دومره مال یې نه درلود پېغور کاوه چې زه هر څه لرم ته یې نه لرې.

نو مؤمن ملګري هغه شتمن ته همدا ویلي چې ته څه شي له دې منع کړې چې کله خپلو باغونو ته د ننه کېدې او دا و وایې چې دا هغه څه دي چې الله تعالی غوښتي، له الله تعالی پرته بل قدرت نشته.

یعنې دا هر څه چې ما ته یا تا ته الله تعالی راکړي، دا د هغه قدرت دی چې ساتنه یې کوي.

کله چې الله پاک په نعمتونو نازولی وې، تل د هغې شکر ادا کوه او منندوی اوسه، ور سره به دې نعمتونه دوام وکړي او لا به زیات شي.

له دې آیت مبارک نه ښکاري چې کله دې پر کوم څه سترګې لګېدلې یا دې د بل چا کوم څه خوښېدل یا غواړې چې ځان او خپل اولاد

د خلکو د سترګو له اغېز خوندي کړې، همېشه وایه: مَا شَاءَ اللَّهُ لَا قُوَّةَ إِلَّا بِاللَّهِ. ---

د سترګو له اغېز څخه د خوندیتوب دویمه طریقه: پر رسول الله ﷺ درود ویل.

کله چې مو پر یو څه سترګې خوږې لګېدې یا ډارېدئ چې د چا سترګې پر تاسې اغېزه ونه کړي، په رسول الله ﷺ درود وایئ.

ځینې علماء وايي چې درود ویل حسد، کینه او سترګو اغېز ردوي.

یوڅه ته مو پام وي چې هره ستونزه یا ډېری ناروغۍ د سترګو له اغېزه نه وي.

موږ د مسلمانانو په توګه ایمان لرو چې د سترګو اغېز حق دی او سحر شته. خو هره ستونزه سحر پورې تړلی ځکه نه شو چې دا غیبي مسائل دي او انسان یې ترمنځ په آسانۍ توپير نه شي کولای.

خو د زړه د ډاډ لپاره دا غوره ده چې الله تعالی ته له هر شر څخه پناه یوسو او دوامداره مسنونه دعاګانې او د سهار او ماښام اذکار ووایو.

له نظر څخه د خوندیتوب دریمه طریقه: تل په اوداسه اوسېدل.

تل په اوداسه اوسه، له کوره چې بهر وتلې اودس کوه، ډېر سخت کار خو نه دی. هغه انسانان چې تل په اوداسه ګرځي، پر هغه سحر یا سترګې په اسانۍ تاثیر نه شي کولای. هغوی چې ډېری وخت په اوداسه وي بله ګټه یې دا ده چې قیامت کې به یې مخونه روښان وي.

د سترګو له اغېز څخه د خوندیتوب څلورمه طریقه: صدقه.

صدقه یوه مهمه وسیله ده چې تاسې پرې ځان خوندي ساتلی شئ. ---

باور وکړئ د صدقې په اړه چې څومره ووایم کمه ده. ډېرې زیاتې مالي او معنوي ګټې لري. د صدقې په ورکړې، یو خو به د سترګو، حسد او سحر له اغېز خوندي شئ، بل دا چې ستاسې په حق کې به د الله تعالی غضب په رحمت بدل شي.

د سترګو له اغېز څخه د خوندیتوب پنځمه طریقه: د قرآن کریم ځینې ایتونه دوامداره سهار او ماښام لوله.

که دې حس وکړ چې سترګو درباندې اغېز کړی، سملاسي سورة الفاتحه یا د قران کریم لومړنی سورت ووایه، ورپسې آیت الکرسي، بیا د بقرې سورت وروستي آیتونه (آمَنَ الرَّسُولُ بِمَا أُنْزِلَ إِلَيْهِ...

بیا د نهه ویشتمې سپارې د دویم یا القلم سورت وروستی آیت (فَاجْتَبَاهُ رَبُّهُ فَجَعَلَهُ مِنَ الصَّالِحِينَ...).

او ورپسې د قرآن کریم درې آخري سورتونه (سورة اخلاص (قل هو الله احد) الفلق سورت (قل اعوذ برب الفلق) او الناس سورت (قل اعوذ برب الناس) درې درې وارې ووایه.

ځینې نبوي دعاګانې هم شته چې د سهار او ماښام د اذکارو په ډول یې هره ورځ ویلی شې چې د هغې په برکت به دې الله پاک له هر ډول شر او ضرر څخه ساتي. ---

**دین چېرې دی؟**

یوه ډله خلک په دې باور دي چې دین یوازې په جومات کې دی. دا بشپړه خبره نه ده. دا له دین څخه سرسري برداشت دی.

حقیقت دا دی چې دین د جومات ترڅنګ په نورو ځایونو کې دی. دین ستا په دفتر کې دی، ستا په دوکان کې دی. دین په بازار کې په راکړه ورکړه کې، په تولید کې، له خلکو او ګاونډيانو سره په چلند کې، دین ستا په کور کې او بلاخره دین د ژوند په ټولو چارو کې دی. که ستا ټول ژوند دیني نه وي یوازې د جومات دینداري دې د آخرت په لوی امتحان کې نه شي بریالی کولای! دینداري ستا په اخلاقو او چلند کې نغښتې. ښه اخلاق د دین درېیمه او د دیندارۍ بشپړوونکې برخه ده.

د دنیا عمر لنډ دی، ژوند ګران، وخت کم، مسؤؤلیت لوی او د آخرت امتحان سخت دی. هغه سخت امتحان ته چمتوالی مه هېروه!

که غواړې په دغه لویه آزموینه کې بریالی شې، د جومات ترڅنګ دینداري د ژوند په ټولو اړخونو کې ولټوه.

# زموږ د اُمت د اوسني وضعیت د بدلون حل لار

زموږ د اُمت اوسنی وضعیت د درې اصطلاحاتو له پامه غورځولو له امله دی: حلال، حرام او عیب.

که په ماشومتوب کې موږ ته دغه درې اصطلاحات په سم ډول را زده شوي وای، نن به مو ښايي ډېرې ستونزې حل وې.

که نن هم موږ د خپل ښوونیز او روزنیز نظام بنسټ په همدې درې کلمو ودروو، راتلونکې ته به مو د ډېرو ستونزو مخنیوی کړی وي---. حلال هغه چې الله تعالی او د هغه رسول موږ د هغې ترسره کولو ته هڅولي یوو.

حرام هغه چې الله تعالی موږ ته د هغې د نه ترسره کولو امر کړی.

عیب بیا هغه چې زموږ له کلتور او ټولنیزو اصولو سره په ټکر کې وي. کله چې یو انسان د حلالو او حرامو څخه بې پروا شي، یو بل شی چې د ورانکارۍ او بد اخلاقۍ مخه نیسي عیب دی.

ځکه ټولنیز محدودیتونه هم د دې لامل کېدای شي چې ځینې انسانان د ناوړه کار له ترسره کولو ډډه وکړي.

نو موږ باید خپلو اولادونو او نسلونو ته د عیب په ورښودلو کې پوره هڅه وکړو. ځکه تاسې کفري هېوادونه وګورئ حلال او حرام نه مني خو ټولنو کې یې ځینې ښېګڼې وي، دا ځکه چې دوی خپل نسلونه په کلتوري لحاظ روزلي او خپل ارزښتونه یې ورته په ګوته کړي.

مثلاً ماشومانو ته ښوونځي کې ورزده کول کیږي او میندې او پلرونه هم ورسره په دې کې کار کوي چې دروغ ویل ناسم کار او عیب دی. ---

# قرآن کریم زموږ د ژوند تګلاره

پر مخلوق د الله تعالی د کلام فضلیت همدومره لوړ دی لکه د الله تعالی برتري په بنده باندې!

قرآن کریم د دنیا او آخرت د ښېرازۍ بنسټ او جنت ته د تلو یوه مهمه وسیله ده. له دې پرته دا لوړ نعمت او لویه بریا ترلاسه کول ناشوني دي. کلام الله زموږ د ژوند تګلاره ده. زموږ قانون دی. قرآن کریم جنت ته نېغه لار ده. هر سهار یې تلاوت کوئ، ډاډ اوسئ چې نېکمرغه دنیوي او اخروي ژوند به ولرئ، ان شاء الله.

# تنبلي او وخت ضایع کول د نه بخښل کېدو وړ ګناه ده

له بده مرغه چې په اوسني وخت کې زموږ د اکثره خلکو ډېر مهم وخت په بې ګټې خبرو، د سریالونو یا فلمونو په کتلو او نورو بې ګټو کارونو ضایع کیږي. شپې تر سهاره بې فایدې مجلسونه کوي. په دې ډول شیانو د دوی انرژي مصرفیږي او لټان ترې جوړېږي!

تر څو به موږ په دې عیاشیو اخته یوو؟

کله به علمي کارونه کوو او د دې اُمت او د خپلې ټولنې لپاره به خپل مسؤلیت ادا کوو؟

پوهېږئ تاسې نه یوازې خپله دنیا او آخرت بربادوئ، بلکې د خپل اُمت او ټولنې پر وړاندې مسوول یاست او د دوی په حق کې ظلم کوئ.

زموږ د پيدايښت علت څه شی دی؟ همدا چې شپه په ساعت تېریو او ورځ په خوبونو تېره کړو؟ او بیا دا نارې وهو چې ولې زموږ هر څه برباد دي او ولې الله تعالی زموږ د هېواد او ټولنې حالت نه بدلوي؟---

پوهېږئ چې ولې موږ ځان دومره بدبخته کړی دی؟

ځکه چې موږ د وخت په ارزښت نه پوهیږو، ځوانان مو ځانونو ته روښانه هدفونه نه ټاکي او هر فرد خپل مسؤلیت په سم ډول نه اداء کوي.

موږ باید ځان ته برنامه جوړه، لومړیتوبونه مشخص او خپل وخت منظم کړو. ځکه وخت هېچاته انتظار نه کوي او هره ثانیه چې موږ یې ضایع کوو، الله تعالی به یې پوښتنه کوي.

څومره ځوانان پېژنئ چې هدف ته له رسېدو مخکې پرې ژوند وروستی شوی او هره ورځ یې په دې باور ژوند کړی چې زه سبا به یو څه وکړم او هغه سبا پرې نه دی راغلی؟

حسن بصري رحمه الله تعالی وايي: «الانسان بضعة ایام، کلما انقضی یوما انقضی بضع منه» یعنې انسان د ورځو یوه ټولګه ده، د هرې ورځې په تېرېدو د انسان یوه برخه کمېږي.

زموږ د ستونزو یو لوی لامل کسالت یا ټنبلي ده. همدا ټنبلي انسان بېوزله کوي او راتلونکی یې بربادوي.

ته باید د خپلې کورنۍ، اولادونو، مور پلار او نورو خپلوانو لپاره وخت بېل کړې. د عبادت لپاره باید وخت بېل کړې، د مطالعې، چکر، خیر ښیګڼې او ملګرو لپاره وخت ځانګړی او منظم کړې.

ټنبلي انسان او په ټوله کې ملتونه ناکاموي. نو ځکه ته باید سهار وختي راپاڅېږې، عبادت وکړې، علمي کارونه وکړې او د روزي ګټلو لپاره ووځې. ته حرکت وکړه الله تعالی برکت کوي ان شاء الله.

د مؤمن وخت قیمتی دی او باید په دې ځان او خلک وپوهوي چې وخت تر سرو زرو هم ډېر ارزښت لري. ---

رسول الله ﷺ تنکی ځوان و او ملګرو لوبو ته دعوت کړ، خو ځواب یې دا و چې "انا لم اُخلَق لهذا" یعنې زه د دې کار لپاره نه یم پيدا شوی!

زموږ ځوانان د ورځې لخوا کاروبار کوي او د شپې لخوا بیا داسې لوبې کوي چې ساعتونه نیسي او ورپسې ویده کېږي.

مطالعه، ځانګړي عبادتونه او نور خیر ښېګڼه ترې پاتې وي.

د انسان وخت او ژوند هغه وخت ضایع کېږي چې دی د ځان لپاره لوی هدف ونه لري او یوازینۍ موخه یې دا وي چې ژوند تېر کړي او خپل وخت په ساعت تېرۍ ضایع کړي، وخوري، وڅښي او ویده شي او بس. همدا د دوی روال دی!

دوی په دې ځان هېڅ نه پوهوي چې دنیا ته د دوی د راتګ هدف څه دی او د څه لپاره پیدا شوي دي!؟

کېدای شي ځینې درته ووايي چې موږ الله تعالی د عبادت لپاره پیدا کړي یوو. دا بلکل سمه ده او الله تعالی یې په اړه فرمایلي:

﴿وَمَا خَلَقْتُ الْجِنَّ وَالْإِنْسَ إِلَّا لِيَعْبُدُونِ﴾[^43]

[^43]: : الذاریات: ۵۶ آیت

ژباړه: ما پيريان او انسانان له دې پرته د بل څه كار لپاره نه دي پيدا كړي چې هغوى زما بندګي وكړي.

خو آیا د دې لپاره عملي تګلاره لرې؟

عملي تفصیلي پلان دې ورته جوړ کړی؟

ځکه له عمل پرته هدفونه یوازې هیلې دي او بس. ---

که ته پلان نه لرې او ځان ته دې د هدف ترلاسه کولو لپاره مهال وېش نه وي جوړ کړی، په حقیقت کې ته یوازې د هیلو پر بنسټ ژوند کوې او هدف ته د رسېدو نیت نه لرې. ستا هدف ګونګ دی او مشخص کړی دې نه دی.

ډېر داسې کسان به مو لیدلي وي چې هیله لري تر ټولو ښه مؤمن، لوی سوداګر، مشهوره کس او بالاخره بریالی انسان اوسي، خو دا یوازې هیلې دي. په دې برخه کې عمل تر ټولو مهمه ونډه لري.

﴿وَمَنْ أَرَادَ الْآخِرَةَ وَسَعَىٰ لَهَا سَعْيَهَا وَهُوَ مُؤْمِنٌ فَأُولَٰئِكَ كَانَ سَعْيُهُمْ مَشْكُورًا﴾[^44]

[^44]: الاسراء: ۱۹ آیت

ژباړه: او څوك چې د آخرت هيله من وي او د هغه لپاره هلې ځلې وكړي هغسې هلې ځلې چې د هغه لپاره په كار دي او هغه مؤمن وي، نو د هر دغسې وګړي هلو ځلو ته به د قدر په سترګه وكتل شي.

په بل آیت کې الله سبحانه و تعالی فرمايي:

﴿وَالَّذِينَ آمَنُوا وَلَمْ يُهَاجِرُوا مَا لَكُمْ مِنْ وَلَايَتِهِمْ مِنْ شَيْءٍ حَتَّىٰ يُهَاجِرُوا ۚ وَإِنِ اسْتَنْصَرُوكُمْ فِي الدِّينِ فَعَلَيْكُمُ النَّصْرُ إِلَّا عَلَىٰ قَوْمٍ بَيْنَكُمْ وَبَيْنَهُمْ مِيثَاقٌ ۗ وَاللَّهُ بِمَا تَعْمَلُونَ بَصِيرٌ﴾[^45]

[^45]: : الانفال: ۷۲ آیت

ژباړه: چا چې ايمان راوړى دى خو هجرت یې نه دى كړى، نو له هغو سره ستاسې كومه دوستانه اړيكه نشته تر څو پورې چې هغوى هجرت نه وي كړى. هو كه هغوى د دين په باب له تاسې نه مرسته وغواړي نو د هغوى مرسته كول پر تاسې فرض دي، خو د يو داسې قوم پر--- خلاف نه چې له هغه سره ستاسې تړون وي. تاسې چې څه كوئ الله هغه ويني.

له دې آیتونو ښکاري چې پر ما او تا حرکت لازم دی، یوازې په هیلو او دعاګانو نه کیږي، الله تعالی له تا حرکت غواړي.

له خپلو ګناهونو توبه وباسه او پنځه وخت لمونځ کوه، قرآن کریم ولوله، د رسول الله ﷺ لار ونیسه، علم او په ځانګړې توګه دیني زدکړې وکړه، نېک ملګري وټاکه او د خپل ژوند لپاره هدف وټاکه.

ته باید د خپل خالق د پېژندلو، عبادت کولو، قرآن لوستلو، مطالعې، دوستانو او کورنۍ، خلکو ته د خیر رسولو، حلالې روزي ګټلو او زدکړې لپاره وخت منظم او ځانګړی کړې. باید دا کار وکړې!

د وخت د ضایع کولو بل لوی لامل همدا د وخت نه تنظیمول دي.

ځینې انسانان دا عادت لري چې هر څه پخپله کوي او پر بل چا اعتبار نه کوي، دا لویه ستونزه جوړوي، ځکه خپل قیمتي وخت په کوچنیو شیانو ضایع کوي او لوی کارونه ترې پاتې کېږي. په پایله کې وخت ضایع شوی وي، خو پایله یې چندان نه وي.

کېدای شي دغه کوچني کارونه ستا ورور، زوی، مېرمن، ملګري او یا کارکوونکي وکړي چې د دوی د کچې یا د استعداد مطابق وي. دوی ته یې پرېږده او ته لویو کارونو ته لاس واچوه.

ته باید په خپل ژوند کې له ټنبلۍ او وخت ضایع کېدو سره جدي مبارزه وکړې او له ځانه یو فعال انسان جوړ کړې.

ته اړ یې چې ځان ته موخې او هدفونه وټاکې او هغې ته د رسېدو لپاره عملي پلان ولرې. ---

بل لامل چې ستا وخت ضایع کوي؛ هغه ملګري دي چې بل کار ترې ورک شي، ستا له خبرولو پرته راځي او بې فایدې خپل او ستا وخت ضایع کوي. هېڅ نه غواړي مګر دا چې له تا سره وخت تېر کړي او دې ته پام نه کوي چې ته به ضرور او ګټور کار لرې. ته باید دوی وپوهوې چې ستا وخت قیمتي دی او بې وخته او د بوختیا پر وخت ستا وخت ضایع نه کړي، باید دوی ته په نرمۍ د دې خبرې د ویلو جرأت ولرې. لیدلي به مو چې کله ځینې ملګري زنګ وهي ساعتونه یا لسګونه دقیقې په ټلیفون په داسې موضوعاتو غږېږي چې په څو دقیقو کې ټوله خبره او موضوع راټولېدای شي.

که ته خپل وخت پر هغه څه تېر کړې چې الله تعالی پرې راضي کیږي، ستا وخت به له برکته ډک وي او الله تعالی به په لږ وخت کې د ډېر کار توفیق درکړي.

که یې خلاصه کړم څلور شیان د انسان وخت ضایع کوي او ژوند بې معنی کوي: ټنبلي یا کسالت په ژوند کې د لوی هدف نه ټاکل او د هغې لپاره عملي پلان نه درلودل، د وخت نه تنظیمول، د نورو لخوا ستا وخت ضایع کول.

# لور څه ډول انسان ته واده کړم؟

یوه پوښتنه چې ډېرو پلارانو او میندو سره وي دا ده چې لور څه ډول شخص ته واده کړم؟

له حسن بن علي رضي الله عنه څخه پوښتنه وشوه: زه لور لرم او غواړم چاته یې نکاح کړم، څه ډول شخص سره یې باید نکاح وکړم؟---

هغه رضي الله عنه ورته وفرمایل: له داسې چا سره یې نکاح وکړه چې له الله تعالی نه وېره ولري.

ځکه که یې ورسره مینه درلوده، اکرام او احترام به یې کوي او که یې ورسره مینه نه وه، د الله تعالی له ویرې به پرې ظلم نه کوي.

لوڼې له والدینو سره د الله تعالی امانت دی، که ورته د نېک مېړه په غوراوي کې پوره پام ونکړي، د الله تعالی په امانت کې به یې خیانت کړی وي.

# څومره توپير دی د اوس او د پخوا ترمنځ؟

الله تعالی دې پر عمر رضي الله عنه ورحمیږي ډېر عادل شخصیت یې درلود. په واکمني کې یې یو وخت قحطي راغله او طبیعي غوړي یا ژیړ غوړي کم شول. عمر رضي الله عنه هم د دغو غوړو خوراک بند کړ. یوه ورځ یې ګېډې قر قر غږونه کول.

امیر المؤمنین و او هر څه یې په واک کې وو، خو د دې په ځای چې تر ټولو ښه خواړه وخوري، خپلې خیټې ته یې وکتل او ویې ویل: "قرقر ما شئت فوالله لاتأکل السمن حتی يأکله الناس).[^46]

[^46]: : دا روآیت د اما احمد بن حنبل په کتاب الزهد کې راغلی

ژباړه: څومره چې غواړې غږونه کوه، خو په الله قسم تر هغې به غوړ ونه خورې تر څو نورو خلکو نه وي خوړلی. ---

# ریښتیني زیان کوونکي

الله تعالی د العصر سورت په پیل کې په زمانه قسم کوي او فرمايي چې بې له شکه انسان په تاوان کې دی، ورپسې ایتونو کې یې ځینې کسان له دې تاوانه مستثنا کړي دي چې دا صفات ولري:

﴿إِلَّا الَّذِينَ آمَنُوا وَعَمِلُوا الصَّالِحَاتِ وَتَوَاصَوْا بِالْحَقِّ وَتَوَاصَوْا بِالصَّبْرِ﴾[^47]

[^47]: : العصر، دریم آیت

ژباړه: مګر هغه کسان چې ايمان يې راوړی، ښه عملونه کوي، او په خپلو کې یو بل ته د حق او د صبر نصیحت یا ښودانه كوي.

# د ژوند لپاره مهمې قاعدې

د الله تعالی له ښکلي دین څخه مې عجیبې قاعدې زده کړې چې ما د خپل ژوند لپاره د تګلارو په توګه ټاکلي. ته یې هم زده کړه او د هر عمل لپاره یې بنسټ وټاکه.

لومړۍ قاعده: هر څه چې کوې ویې کړه، خو دې ته پام ساته چې الله تعالی سره مخامخ کېدونکی یې او د هر عمل حساب حتماً ورکوې.

نو د هر کار له ترسره کولو وړاندې همدا ځان سره وایه چې د دې کار حساب به الله تعالی ته حتماً ورکوم. آیا د دې کار ځواب ویلی شم او که نه؟ که دې ځواب مثبت و، ترسره یې کړه، که نه پام کوه چې د الله تعالی حساب ډېر سخت دی.

دویمه: چا چې د یوه مسلمان تشویش لرې کړ، الله تعالی به د ده تشویش په دې دنیا او په آخرت کې لرې کړي. ---

دریمه: چا چې د مسلمان پرده وکړه، الله تعالی به په دنیا او آخرت کې دده پر کړنو پرده وغوړوي.

څلورمه: د ځمکې په خلکو رحم وکړئ چې د آسمان خاوند پر تاسې رحم وکړي.

پنځمه قاعده: الله تعالی به تر هغې له یو چا سره مرسته وکړي تر څو چې دی له خپل مسلمان ورور سره مرسته کوي.

شپږمه: ابن مسعود رضي الله عنه وايي: چا چې د الله تعالی په خاطر خپل مسلمان ورور ته خوراک ورکړ، الله تعالی به دی وږی پرینږدي.

اوومه: چا چې د الله تعالی په خاطر د چا تنده ماته کړه، الله تعالی به هغه تږی پرینږدي.

اتمه: چا چې د الله تعالی په خاطر بل ته بخښنه وکړه، الله تعالی به ده ته بخښنه وکړي. د الله تعالی تر بخښنې هاخوا بل لوی نعمت شته؟

خو که چا درسره زیاتی کاوه؛ مه خپه کېږه او یوازې موسکا ورته کوه، ځکه ستا کسات الله پاک اخلي او هغه ته د دې کار جزا ورکوي.

لنډه دا چې خلکو سره داسې چلند کوه، څنګه چې د ځان لپاره غواړې.

# په غم یا خپګان او تشویشونو اخته یې؟

د هغه چا حالت د حیرانۍ وړ دی چې په غم، تشویشونو او نورو ستونزو اخته وي خو له دې دعا نه غافل وي:

﴿لَا إِلَهَ إِلَّا أَنْتَ سُبْحَانَكَ إِنِّي كُنْتُ مِنَ الظَّالِمِينَ﴾[^48] ---

[^48]: : الانبیاء، ۸۷ آیت

ژباړه: نشته بل رب مګر ته یې (یا الله)، پاكي ده تا لره، بېشكه زه د ظالمانو له ډلې وم.

الله تعالی دې ایت پسې بل ایت کې فرمايي:

﴿فَاسْتَجَبْنَا لَهُ وَنَجَّيْنَاهُ مِنَ الْغَمِّ وَكَذَلِكَ نُنجِي الْمُؤْمِنِينَ﴾[^49]

[^49]: : الانبیاء ۸۸ آیت

ژباړه: هله نو مونږ د هغه (یونس علیه السلام) دعا قبوله كړه او له غم نه مو هغه وژغوره او په دغه شان مونږ مؤمنان ژغورو.

دا د یونس علیه السلام دعا ده.

کله چې هغه له خپل قوم څخه ناهیلی شو او د الله تعالی له اجازې پرته یې خپل قوم پرېښود او په بحر کې ماهي وخوړ.

د لوی کب په خېټه کې و او الله تعالی ته یې سوال وکړ چې له دې غمه یې خلاص کړي او همدا دعا یې وکړه.

الله تعالی ورته دعا قبوله کړه او هغه وژغورل شو.

الله سبحانه و تعالی په ورپسې ایت کې فرمايي چې د هغه دعا یې قبوله کړه او همدغه شان مؤمنان هم ژغوري.

یعنې که مؤمن هم همدا دعا د خپګان او غم پر وخت ووايي؛ الله پاک یې د یونس علیه السلام په څېر له ستونزو ژغوري. ---

# تر ټولو لویه ګناه

د فسق او فجور اصل، د شرک اصل، د کفر اصل او د هرې بلې لویې ګناه اصل؛ دا ګناه څه شی دی چې دومره لویه ده؟

قتل نه دی، زنا، شراب څښل، غلا نه دي، یوه لویه او تر ټولو لویه ګناه ده چې خلکو ته ډېره کوچنۍ ښکاري.

﴿قُلْ إِنَّمَا حَرَّمَ رَبِّيَ الْفَوَاحِشَ مَا ظَهَرَ مِنْهَا وَمَا بَطَنَ وَالْإِثْمَ وَالْبَغْيَ بِغَيْرِ الْحَقِّ وَأَن تُشْرِكُوا بِاللَّهِ مَا لَمْ يُنَزِّلْ بِهِ سُلْطَانًا وَأَن تَقُولُوا عَلَى اللَّهِ مَا لَا تَعْلَمُونَ﴾[^50]

[^50]: : الأعراف، ۳۳ آیت.

ژباړه: (اى محمد ﷺ) دوى ته ووايه چې زما رب چې كوم شيان حرام كړي (هغه دا دي): د بې حيايۍ چارې، كه ښكاره وي او كه پټې، او ګناه او د حق پر خلاف تيری او دا چې له الله سره تاسې داسې څوك شريك كړئ چې د هغه له پاره يې كوم سند نه دى نازل كړى

او دا چې د الله په نوم داسې كومه خبره وكړئ چې د هغې په باب تاسې معلومات ونه لرئ چې هغه په حقيقت کې كړې ده. ---

ایت مبارک ته دې دقیق پام شو؟

د حرامو کارونو پيل یې په ښکاره او پټه بې حیايۍ وکړ، ورپسې یې ګناه او ناحقه سرکشي یا تیری یاده کړه، بیا په الله پاک باندې شرک او تر هغې وروسته یې په الله پاک د دروغو تړلو خبره یاده کړه. داسې دروغ چې د الله په نوم داسې كومه خبره وشي چې د هغې په اړه معلومات ونه لري او حقیقت نه وي.

په ناپوهۍ سره د الله تعالی په اړه یو څه ویل، بې دلیله د حرامو او حلالو حکم کول هم د همدې حکم لاندې راتلای شي.

دا تر ډېره هغو وروڼو ته متوجه ده چې په هېڅ نه پوهېږي، خو دا چې خلکو ته کم رانه شي، د حلالو او حرامو فتواګانې ورکوي، خو علم نه لري. دا ډول انسانان تر ټولو لویه ګناه کوي.

یو بنده ته دا ویل چې زه نه پوهېږم څومره آسانه او ښه خبره ده، خو که د خلکو له شرمه ځان کم نه راولې او داسې ګناه کوې چې تر قتل، زنا، شرک او نورو لویه وي، ځان تباه نه تباه کوې؟

کله چې د الله تعالی په اړه داسې څه وایې چې په اړه یې نه پوهېږې، ښايي حلال دې په ناپوهۍ حرام کړي او حرام دې حلال کړي وي.

الله تعالی پورې به دې داسې څه ویلي وي چې له شان سره یې نه ښايي، داسې څه به دې ورته ثابت کړي وي چې الله تعالی له ځانه نفیه کړې دي.

د علماوو له نظره د الله تعالی په اړه له علم پرته یو څه ویل، تر ټولو لویه حرام کړای شوې ګناه ده. په قرآن کریم کې هم تر ټولو خطرناکه شی همدا بلل شوی دی چې د الله تعالی په اړه بې له علمه څه ووایې.

امام احمد بن حنبل د خپل وخت تر ټولو پوه فقیه او عالم و، ده ته له ډېر لرې ځایه یو پلاوی ورغی او له هغه یې ګڼې پوښتنې وکړې، خو امام ترې یو شمېر پوښتنې ځواب کړې او د پاتې په اړه یې وویل چې په ځواب یې نه پوهېږم. د ورغلي هیأت غړو ورته وویل، امام احمد بن حنبل نه پوهېږي؟---

موږ تا ته له څومره لرې ځایه راغلو چې پوښتنه در څخه وکړو او ته وایې چې نه پوهېږم، له تا پرته به بل څوک ډېر پوه وي؟

هغه ورته وویل، قولوا لاهل المغرب، الامامُ احمدُ بنِ حنبل لا یَعلَم. یعنې د مغرب خلکو ته ووایئ چې امام احمد بن حنبل نه پوهېږي.

ځکه که یې داسې څه وویل چې پرې نه پوهېږي، لویه ګناه ده.

نو له ځانه او په ناپوهۍ فتواګانې مه ورکوئ. د فتوا او د یو څه په اړه په حکم کولو کې ډېر زیات احتیاط وکړئ. هر څه راجع کوئ د الله تعالی کتاب او د هغه د رسول ﷺ سنتو او معتبرو علماوو او فقیهانو ته. دقت کوئ، څېړنه کوئ او پوره مطالعه کوئ بیا د یو څه په اړه نظر ورکوئ په داسې شکل چې واقعي مفهوم ترې واخلئ نه دا چې د خپل برداشت په بنسټ خلکو ته د حلالو او حرامو فتواوې ورکړئ.

الله تعالی فرمايي:

﴿وَمَنْ أَظْلَمُ مِمَّنِ افْتَرَىٰ عَلَى اللَّهِ كَذِبًا أَوْ كَذَّبَ بِآيَاتِهِ ۗ إِنَّهُ لَا يُفْلِحُ الظَّالِمُونَ﴾[^51]

[^51]: : الأنعام، ۲۱ آیت

او تر هغه چا به غټ ظالم څوک وي چې په الله د دروغو بهتان ووايي یا د الله نښانې درواغ وګڼي. بې له شکه ظالمان بریا نه شي موندلی.

له هرچا دیني پوښتنه مه کوئ او ځان او هغوی په ګناه کې مه اچوئ. یوازې له هغو علماوو پوښتنه کوئ چې پوه او د اعتبار وړ وي. ---

# انسان ته د شیطان ګواښ

په قرآن کریم کې الله پاک انسان ته د شیطان د هغه ګواښ یادونه کړې چې په ښکاره د دښمنۍ اعلان دی.

کله چې الله پاک آدم علیه السلام خلق یا پیدا کړ، ټولو ملائکو او ابلیس ته یې امر وکړ چې هغه ته سجده وکړي. ټولو سجده وکړه، پرته له ابلیس څخه، ابلیس انکار وکړ او ورټل شو او له همدغه امله یې له انسان سره د دښمنۍ اعلان وکړ. دا موضوع د سورت "ص" په لاندې ایتونو کې تعقیبوو:

﴿قَالَ يَا إِبْلِيسُ مَا مَنَعَكَ أَنْ تَسْجُدَ لِمَا خَلَقْتُ بِيَدَيَّ ۖ أَسْتَكْبَرْتَ أَمْ كُنْتَ مِنَ الْعَالِينَ﴾[^52]

[^52]: : ص، ۷۵ آیت

ژباړه: (الله پاک) وفرمايل: اې ابليسه، ته څه شي هغه چا ته له سجدې كولو نه منع كړې چې ما هغه پخپلو دواړو (بلا کیف) لاسونو سره جوړ كړی دى؟ آيا ته تكبر كوې كه د لويې د درجې له خاوندانو څخه يې؟

﴿قَالَ أَنَا خَيْرٌ مِنْهُ ۖ خَلَقْتَنِي مِنْ نَارٍ وَخَلَقْتَهُ مِنْ طِينٍ﴾

ژباړه: هغه (ابلیس) ځواب وركړ: زه له هغه (انسان) څخه غوره يم، تا زه له اوره پيدا كړى يم او هغه دې له خټې څخه پيدا كړى دى.

﴿قَالَ فَاخْرُجْ مِنْهَا فَإِنَّكَ رَجِيمٌ﴾

ژباړه: (الله پاک) ورته وفرمايل: له دې ځايه ووځه، ته رټل شوى يې.

﴿وَإِنَّ عَلَيْكَ لَعْنَتِي إِلَىٰ يَوْمِ الدِّينِ﴾

ژباړه: او پر تا باندې د جزا (قیامت) تر ورځې پورې زما لعنت دى. ---

﴿قَالَ رَبِّ فَأَنْظِرْنِي إِلَىٰ يَوْمِ يُبْعَثُونَ﴾

ژباړه: (شیطان) وويل: اې زما ربه، ما ته تر هغه وخت پورې مهلت راكړه چې دوی دوهم ځل را ژوندي كړل شي.

﴿قَالَ فَإِنَّكَ مِنَ الْمُنْظَرِينَ﴾

ژباړه: (الله پاک ورته) وفرمايل: تا ته تر هغې ورځې پورې مهلت دى.

﴿إِلَىٰ يَوْمِ الْوَقْتِ الْمَعْلُومِ﴾

ژباړه: چې د هغې نېټه ما ته معلومه ده.

﴿قَالَ فَبِعِزَّتِكَ لَأُغْوِيَنَّهُمْ أَجْمَعِينَ﴾

ژباړه: هغه (شیطان) وويل، ستا په عزت قسم چې زه به دوى ټول ګمراه كړم.

﴿إِلَّا عِبَادَكَ مِنْهُمُ الْمُخْلَصِينَ﴾

ژباړه: پرته ستا له هغو بندګانو څخه چې مخلص دي.

﴿قَالَ فَالْحَقُّ وَالْحَقَّ أَقُولُ﴾

ژباړه: ویې فرمايل: نو حق دا دى او زه همدا حق وايم.

﴿لَأَمْلَأَنَّ جَهَنَّمَ مِنْكَ وَمِمَّنْ تَبِعَكَ مِنْهُمْ أَجْمَعِينَ﴾[^53]

[^53]: : ص سورت، ۷۵- ۸۵ آیتونه

ژباړه: چې زه به دوزخ له تا او هغو ټولو كسانو څخه ډك كړم چې ستا پيروي وكړي.

د دې مبارکو آیتونو په لوستلو دې څه فکر وکړ؟

په یوه حدیث کې راځي چې رسول الله ﷺ فرمایلي: ابلیس وویل اې ربه، زما دې ستا په عزت قسم وي تر هغې به ستا بندګان غولوم او په آرامه به نه کېنم، تر څو چې د دوی په جسدونو کې ساه وي. ---

الله پاک وفرمایل: زما دې پخپل عزت او جلال قسم وي تر هغې به خپلو بندګانو ته بخښنه کوم تر هغې چې له ما څخه بخښنه غواړي[^54]

[^54]: : رواه أحمد بإسناد حسن

اوس ته ووایه، د شیطان د ګواښ پر وړاندې الله پاک ستا ننګه کړې، خو ته؟!

# د انسان په بې لارې کولو کې د شیطان تګلارې

له کومې ورځې چې الله تعالی ادم علیه السلام ته د درناوي نه کولو له امله شیطان له خپل مقام څخه شړلی او رټلی، له همغه راهیسې یې موږ سره د ښکاره دښمنۍ اعلان کړی.

تاسې به لیدلي وي کله چې د انسانانو ترمنځ دښمني پیدا شي، تل په خپل کور او ځان پیره کوي، هره شېبه بیدار وي چې دښمن یې پرې برید ونه کړي. کله چې لږ غافل شي، ماتې خوري.

د شیطان دښمني هم همداسې ده او قسم یې کړی چې په هره لار به انسان ته کمین نیسي او برید به پرې کوي.

قرآن کریم یې په اړه فرمايي:

﴿قَالَ فَبِمَا أَغْوَيْتَنِي لَأَقْعُدَنَّ لَهُمْ صِرَاطَكَ الْمُسْتَقِيمَ ‎﴿١٦﴾‏ ثُمَّ لَآتِيَنَّهُمْ مِنْ بَيْنِ أَيْدِيهِمْ وَمِنْ خَلْفِهِمْ وَعَنْ أَيْمَانِهِمْ وَعَنْ شَمَائِلِهِمْ ۖ وَلَا تَجِدُ أَكْثَرَهُمْ شَاكِرِينَ﴾[^55]---

[^55]: : الأعراف ، ۱۶ او ۱۷ آیتونه

ژباړه: (شیطان) وويل: "نو څنګه چې تا زه په ګمراهۍ كې اخته كړى يم زه به هم ستا د سمې لارې په سر باندې د غو انسانانو ته کېنم.

بیا له وړاندې او له شا نه، له ښي خوا، كيڼې خوا او هر لوري به يې را ايسار كړم او ته به د دوى زياتره شكر ويستونكي ونه مومې.

یعنې له دوی سره زما دښمني اعلان شوه، ستا له لارې به یې بې لارې کوم او د ځان په سرنوشت به یې اخته کوم، ځکه د همده له امله زه له خپل مقام نه وشړل شوم او په دې برخلیک اخته شوم.

په یوه بل آیت مبارک کې الله تعالی د هغوی په اړه چې د شیطان د لارې ملتیا کوي فرمايي:

﴿يَا أَيُّهَا الَّذِينَ آمَنُوا لَا تَتَّبِعُوا خُطُوَاتِ الشَّيْطَانِ ۚ وَمَنْ يَتَّبِعْ خُطُوَاتِ الشَّيْطَانِ فَإِنَّهُ يَأْمُرُ بِالْفَحْشَاءِ وَالْمُنْكَرِ ۚ وَلَوْلَا فَضْلُ اللَّهِ عَلَيْكُمْ وَرَحْمَتُهُ مَا زَكَىٰ مِنْكُمْ مِنْ أَحَدٍ أَبَدًا وَلَٰكِنَّ اللَّهَ يُزَكِّي مَنْ يَشَاءُ ۗ وَاللَّهُ سَمِيعٌ عَلِيمٌ﴾[^56]

[^56]: : النور، ۲۱ آیت

ژباړه: اې مؤمنانو! دشيطان پر نقش قدم مه ځئ (تابعداري یې مه کوئ)، څوك چې په شيطان پسې لاړ شي؛ نو هغه ور ته د فحشاء او بدۍ امر کوي، كه پر تاسې باندې د الله مهرباني، رحم او كرم نه واى نو له تاسې څخه هېڅ څوک پاک کېدای نه شوو، خو د الله چې چا ته خوښه شي تزكيه كوي يې، او الله اورېدونكى او پوهېدونكى دى.

په یوه بل مبارک ایت کې الله تعالی فرمايي:

﴿وَلَا تَتَّبِعُوا خُطُوٰتِ الشَّيْطٰنِ ۚ إِنَّهُۥ لَكُمْ عَدُوٌّ مُّبِينٌ﴾[^57]---

[^57]: : الانعام، ۱۲۴ آیت

ژباړه: د شیطان ملتیا مه کوئ، هغه ستاسې ښکاره دښمن دی.

څنګه دا مکار او نامرد دښمن انسان د تباهۍ کندې ته ټېل وهي او بیا مو په نیمه لار کې پرېږدي، له کومو لارو ګټه اخلي او څنګه انسان بې لارې کوي؟

کله چې د قران کریم ایتونو ته تم شو، الله پاک پکې د شیطان ځینې طریقې یا تګلارې ښودلي.

لومړۍ تګلاره: نزغ

نزغ د شیطان خطرناکه وسوسه ده چې انسان ته په عقیده کې شک پيدا کوي.

﴿وَإِمَّا يَنزَغَنَّكَ مِنَ الشَّيْطٰنِ نَزْغٌ فَاسْتَعِذْ بِاللَّهِ ۚ إِنَّهُۥ سَمِيعٌ عَلِيمٌ﴾[^58]

[^58]: : الاعراف، ۲۰۰ آیت

ژباړه: کله چې شیطان تاسې ته وسوسه پیدا کوي، الله تعالی ته ترې پناه وړئ. بې له شکه الله پاک اورېدونکی او پوه دی.

په دې اړه رسول الله ﷺ په یوه حدیث کې وضاحت کړی:

شیطان تاسې ته راځي او وايي، دا شی چا پیدا کړی، فلانی شی چا پیدا کړی آن تر دې چې درته وايي ستا رب چا پیدا کړی؟

(نبي ﷺ وايي) که داسې وشو، نو ووایئ: "اعوذ بالله من الشیطن الرجیم"[^59]---

[^59]: : متفق علیه

دویمه تگلاره: د اړیکو خرابول

د انسان په بې لارې کولو کې د شیطان دویمه کړنلاره دا ده چې د انسانانو ترمنځ نږدې اړیکې خرابې کړي. د ښځې او مېړه، د پلار او زوی او د مور او زوی تر منځ اړیکې شلوي.

د تره د زامنو ترمنځ تربګنۍ اچوي او هر ډول نفاق چې د خلکو ترمنځ دښمنۍ او بدبختۍ ته لاره هواروي، شیطان یې په اړه کرار نه کیني.

قرآن کریم د یوسف علیه السلام له قوله په دې اړه څه حکایت کوي؟

﴿وَرَفَعَ أَبَوَيْهِ عَلَى الْعَرْشِ وَخَرُّوا لَهُۥ سُجَّدًا ۖ وَقَالَ يٰٓأَبَتِ هٰذَا تَأْوِيلُ رُءْيٰىَ مِن قَبْلُ قَدْ جَعَلَهَا رَبِّى حَقًّا ۖ وَقَدْ أَحْسَنَ بِىٓ إِذْ أَخْرَجَنِى مِنَ السِّجْنِ وَجَآءَ بِكُم مِّنَ الْبَدْوِ مِنۢ بَعْدِ أَن نَّزَغَ الشَّيْطٰنُ بَيْنِى وَبَيْنَ إِخْوَتِىٓ ۚ إِنَّ رَبِّى لَطِيفٌ لِّمَا يَشَآءُ ۚ إِنَّهُۥ هُوَ الْعَلِيمُ الْحَكِيمُ﴾[^60]

[^60]: : یوسف، ۱۰۰ آیت

ژباړه: (ښار ته له ننوتلو وروسته) هغه خپل مور او پلار پاڅول او له ځانه سره یې پر تخت كښېنول او ټول د هغه په وړاندې بې واکه په سجده ټيټ شول. يوسف (علیه السلام) وويل: "پلاره! دا زما د هغه خوب تعبير دى، چې ما مخکې ليدلى و، زما رب هغه په حقیقت بدل کړ.

د هغه د ښو پېرزوينه ده چې زه يې له زندان څخه را بهر کړم او تاسې یې له بېديا څخه راوستلئ؛ زما سره یې يو ځاى کړئ، وروسته له هغه چې شيطان زما او زما د وروڼو تر منځ فساد (بې اتفاقي) اچولې وه. بې له شکه الله پاک ډېر مهربان او له هر څه خبر دی، له شک پرته چې هغه د علم او حكمت څښتن دى. ---

په اصل کې شیطان د یوسف علیه السلام ورونو ته وسوسه اچولې وه چې خپل کوچنی ورور ووژني او له همدې امله یې کوهي ته وغورځاوه.

د شیطان یو تر ټولو خطرناک او د هغه د خوښې کار دا دی چې د ښځې او مېړه ترمنځ اړیکه وشلوي.

آن تر دې چې د دواړو ترمنځ جدايي رامنځته کړي.

نو دا د شیطان لپاره تر ټولو بریالۍ پروژه ده چې پرې خوشحالیږي.

درېیمه تګلاره: همز

د شیطان بله وسوسه چې انسان پرې تباه کوي؛ همز ده.

همز دې ته وايي چې شیطان انسان ته د غوسې او احساساتي کېدو اسباب چمتو کوي. داسې چې په ډېرو کوچنیو مسئوولیتونو چې هېڅ د غوسه کېدو ارزښت نه لري، انسان ته وسوسه کوي چې اوهو، تا سره داسې کار، ته خو باید ډېر په دې خپه شې، دا کار د ستا شان سره نه ښايي او داسې نور... انسانان بیا په غبرګون کې دې ډول خلکو ته عصبي، لیونی، احساساتي او نور صفات کاروي.

قرآن کریم د همز په اړه څه وايي؟

﴿وَقُل رَّبِّ أَعُوذُ بِكَ مِنْ هَمَزٰتِ الشَّيٰطِينِ﴾[^61]

[^61]: : المؤمنون، ۹۷ آیت

ژباړه: او ووایه پروردګاره زه د شيطانانو له هڅونو (وسوسو) څخه تا ته پناه دروړم.

څلورمه تګلاره: مداخله (حضور).

د انسان په بې لارې او تباه کولو کې د شیطان بل اسلوب دا دی چې ستا په پرېکړو کې مداخله کوي. همدې ته حضور وايي. ---

کله چې انسان د یو څه په اړه پرېکړه کوي، مخکې تر دې چې تصمیم یې وروستی شي، شیطان پکې خپل رذالت او ونډه ادا کوي. داسې پرېکړې ته دې اړ کوي چې پایله یې ناوړه وي. آخر دښمن دی نو. دښمن خو له هرې موقع ګټه اخلي چې په ګونډو دې کړي.

له دې لارې شیطان غواړي انسان له بېلو ستونزو او کړاوونو سره مخامخ کړي.

په دې اړه قرآن کریم فرمايي:

﴿وَأَعُوذُ بِكَ رَبِّ أَن يَحْضُرُونِ﴾[^62]

[^62]: : المؤمنون، ۹۷ آیت

ژباړه: اې زما ربه تا ته پناه در وړم له دې چې شیطان زما په هر څه کې حاضر وي.

کله چې د پرېکړو پر وخت په الله تعالی توکل وکړئ، شیطان نه شي کوای تاته زیان واړوي.

همېشه د هرې پرېکړې په وخت کې له شیطان څخه الله پاک ته پناه ور وړه او له خپل ربه مرسته غواړه. د پریکړو پایله به ستا په خیر وي.

پنځمه تګلاره: مس (برلاسي)

کله چې انسان له خپل خالق سره فاصله پيدا کړي، بې لارې شي او خپله اصلي لار پرېږدي، دومره کمزوری شي چې شیطان پرې برلاسی او د هغه په عصابو کنټرول پيدا کړي.

له دې لارې شیطان انسان نا قرارۍ، ناپوهۍ یا جهل، ګنګسیت او آن بېخودۍ حالت ته بیايي. ---

الله تعالی فرمايي:

﴿الَّذِينَ يَأْكُلُونَ الرِّبٰوا لَا يَقُومُونَ إِلَّا كَمَا يَقُومُ الَّذِى يَتَخَبَّطُهُ الشَّيْطٰنُ مِنَ الْمَسِّۚ﴾[^63]

[^63]: : البقرة، ۲۷۵ آیت

ژباړه: كوم خلك چې سود خوري، (د قیامت په ورځ به) هغوی (له خپلو قبرونو څخه) نه راپورته کیږي مګر د هغه چا په شان چې شیطان په مس (لمس) کولو ذهنا ګډوډ کړی وي.

شپږمه تګلاره: وسوسه (په فکر کې وسوسه).

بل چل چې شیطان پرې انسان بیلارې او تباه کوي دا دی چې انسان ته وسوسه ور اچوي. د انسان هېڅ پام نه وي، شیطان یې ناڅاپه فکر وربدل کړي، په ناوړه او منفي فکرونو کې یې ډوب کړي. ښه کار نه ور ښيي، بلکې د بدو کارونو او فحشاء په اړه یې ذهن اړوي را اړوي.

الله تعالی فرمايي:

﴿وَإِنَّ الشَّيٰطِينَ لَيُوحُونَ إِلٰىٓ أَوْلِيَآئِهِمْ لِيُجٰدِلُوكُمْ﴾[^64]

[^64]: : الانعام، ۱۲۱ آیت

ژباړه: او بېشکه شیطانان خپلو ملګرو ته وسوسه وراچوي.

اوومه تګلاره: د حافظې کمزوري کول.

له دې لارې شیطان د انسان له ذهن، حافظې یا ذاکرې سره لوبېږي. په پایله کې یې انسان د هېرولو یا یاد فراموشي په ستونزه اخته کیږي. ---

کله چې انسان په دې ستونزې اخته شي، منفي شیان یې په ذهن کې پاتې کیږي، خو مثبت او ګټور شیان یې له ذهن وځي او حافظه یې کمزورې کېږي. الله تعالی فرمايي:

﴿إِنَّ الَّذِينَ اتَّقَوْا إِذَا مَسَّهُمْ طٰٓئِفٌ مِّنَ الشَّيْطٰنِ تَذَكَّرُوا فَإِذَا هُم مُّبْصِرُونَ﴾[^65]

[^65]: : الاعراف، ۲۰۱ آیت

ژباړه: پرهېزګاران داسې دي چې کله ناوړه مفکوره یا وسوسه ور پیدا شي، سملاسي یې پام کېږي او ویني چې د هغوی لپاره سمه کړنلار کومه ده.

اتمه تګلاره: د لویو ګناهونو کوچني ښوول (التزیین)

له دې لارې شیطان ډېری انسانان بې لارې کړي دي، په ځانګړي ډول مسلمانان. د تزیین له لارې شیطان انسان ته لوی ګناهونه کوچني ښيي او وسوسه ورته کوي چې کوچنۍ ګناه خو لا هېڅ په ګناه کې نه شمېرل کیږي.

پام دې وي، څومره چې ته ګناهونه کوچني ګڼې؛ هغه همدومره الله تعالی ته لوی دي، خو که تا ته ګناه لویه ښکاره شي، الله تعالی یې کوچنۍ حسابوي.

الله تعالی فرمايي:

﴿أَفَمَن زُيِّنَ لَهُۥ سُوٓءُ عَمَلِهِۦ فَرَءَاهُ حَسَنًا ۖ فَإِنَّ اللَّهَ يُضِلُّ مَن يَشَآءُ وَيَهْدِى مَن يَشَآءُ ۖ فَلَا تَذْهَبْ نَفْسُكَ عَلَيْهِمْ حَسَرٰتٍ ۚ إِنَّ اللَّهَ عَلِيمٌۢ بِمَا يَصْنَعُونَ﴾[^66]---

[^66]: : فاطر، ۸ آیت

ژباړه: (ښه نو څه مقام دى د هغه چا د ګمراهۍ) چې د هغه لپاره خپل ناوړه عمل ښايسته کړای شوى وي او هغه یې ښه ګڼي؟ حقيقت دا دى، د الله چې چا ته خوښه شي په ګمراهۍ کې یې اچوي او چا ته یې چې خوښه شي سمه لاره ورښيي. نو (اې پېغمبره ﷺ) ته خپل ځان د دغو خلكو په خاطر په غم او افسوس کې مه اچوه. څه چې دوی كوي، الله پرې ښه پوهیږي.

رسول الله ﷺ فرمايي: د ګناه له کوچني ګڼلو ځان وساتئ، ځکه دغه وړې وړې ګناوې ډېرېږي ، تر دې چې انسان هلاک کړي.

د ځینو مسلمانانو یوه ستونزه دا ده چې ته ورته وايې چې فلانی کار مه کوه ګنهګاریږې سملاسي درته وايي چې خلک قتل کوي، زنا کوي، شراب څښي، زه خو دا نه کوم او ما خو کوچنی کار کړی.

دوی سره دا وهم وي چې ګناوې پرتله کوي، غیبت کول، نامحرمو ته کتل، دروغ ویل،له خلکو سره بد چلند او نور ناوړه عملونه دوی ته بېخي کمه ګناه ښکاري.

الله تعالی په بل آیت مبارک کې فرمايي:

﴿وَجَدْتُهَا وَقَوْمَهَا يَسْجُدُونَ لِلشَّمْسِ مِنْ دُونِ اللَّهِ وَزَيَّنَ لَهُمُ الشَّيْطَانُ أَعْمَالَهُمْ فَصَدَّهُمْ عَنِ السَّبِيلِ فَهُمْ لَا يَهْتَدُونَ ﴾[^67]

[^67]: : النمل، ۲۴ آیت

ژباړه: ما هغه (بلقیس) داسې وموندله چې هغې او د هغې قوم د الله په ځاى د لمر په وړاندې سجده كوي، شيطان د هغوی عملونه د هغو لپاره ښايسته كړي او هغوى يې له لارې اړولي دي، له دې امله هغوى سمه لاره نه مومي. ---

نهمه تګلاره: ټمبلي، کسالت یا سستي چې قرآن کریم رجز بللې.

رجز هغه لار یا وسیله ده چې شیطان یې پر مټ انسان له هر څه بېزاره کوي او له هرډول ښېګڼې یې محروموي.

شیطان باید دا کار وکړي، ځکه زموږ ښکاره دښمن دی. څوک د دښمن لحاظ او ښېګڼه ورسره کوي؟

ټمبل یا لټ انسان ناکام وي.

الله تعالی چې کله پر پیغمبر ﷺ لومړۍ وحیه نازله کړه، هغه ﷺ ډارېدلی کور ته ستون شو؛ ورپسې د الله پاک امر ورته دا و چې: ﴿وَالرُّجْزَ فَاهْجُرْ﴾[^68]

[^68]: : المدثر، ۵ آیت

له دې وروسته له تنبلۍ (ټمبلۍ) څخه ځان وساته.

رسول الله ﷺ فرمايي: کله چې څوک ویده شي، شیطان پرې درې غوټې وتړي. کله چې دی راویښېږي او الله تعالی یاد کړي، یوه غوټه خلاصه شي، کله چې اودس وکړي، دویمه یې پرانیستل کېږي او بیا چې لمونځ وکړي، درېیمه یې هم خلاصه شي، له دې سره انسان تازه شي، روح یې سپیڅلی او پاک شي. خو که دا کار ونه شي، نفس یې خبیث شي، ټمبل او کسل به را ویښ شي چې ورځ به یې هم بې خونده او ګډه وډه او سرګردانه وي.

دا دښمني لویه وګڼئ او تل د شیطان د برید پر وړاندې د ځان دفاع ته چمتو اوسئ. کله چې فکر کوئ شیطان برید کوي یا د حملې لپاره چمتووالی نیسي، یوازې الله تعالی ته پناه یوسئ او دا جمله همېشه تکراروئ: اعوذ بالله من الشیطان الرجیم. ---

د الله تعالی دې سپارښتنې ته پام وکړه:

﴿يٰبَنِىٓ ءَادَمَ لَا يَفْتِنَنَّكُمُ الشَّيْطٰنُ كَمَآ أَخْرَجَ أَبَوَيْكُم مِّنَ الْجَنَّةِ يَنزِعُ عَنْهُمَا لِبَاسَهُمَا لِيُرِيَهُمَا سَوْءٰتِهِمَآ ۗ إِنَّهُۥ يَرٰىكُمْ هُوَ وَقَبِيلُهُۥ مِنْ حَيْثُ لَا تَرَوْنَهُمْ ۗ إِنَّا جَعَلْنَا الشَّيٰطِينَ أَوْلِيَآءَ لِلَّذِينَ لَا يُؤْمِنُونَ﴾[^69]

[^69]: : الأعراف، ۲۷ آیت

ژباړه: اې د آدم اولاده داسې دې نه وي چې شيطان تاسې بيا هماغه شان په فتنه کې اخته کړي، لكه څنګه چې هغه ستاسې مور او پلار له جنت څخه ايستلي وو، او له هغو څخه یې د هغوى جامې ايستلې وې، چې د هغوی شرم ځايونه يو د بل په وړاندې لوڅ شي. هغه (شیطان) او د هغه ملګري تاسې له يو داسې ځاى نه ويني، چې له هغه ځايه تاسې هغوى نه شئ لیدلای. موږ دا شيطانان د هغو خلكو سر پرستان ګرځولي دي چې ايمان نه راوړي.

# هېڅ مې نه خوښېږې

یوه ورځ عمر رضي الله عنه ته یو کس وویل: "والله اني لا احبک" قسم په الله چې ته مې هېڅ نه خوښېږې.

عمر رضي الله عنه ورته وویل، آیا دا به له ما څه کم کړي؟ یعنې ستا دا خبره به زما شخصیت ته تاوان واړوي؟

هغه ویل نه، عمر رضي الله عنه ورته وویل: نو ځه چې څوک دې خوښ وي مینه او چې دې نه وي خوښ کرکه ترې کوه.

که څوک له تا بې ځایه او ناحقه مخ اړوي، پروا یې مه ساته، شا ته مه پسې ګوره او مخ ته ځه. ---

یوازې د الله تعالی پروا کوه، ته هغه وخت بدبخته کېږې چې د الله تعالی پام در څخه واوړي!

# د غم او خپګان لرې کولو دعا

په فېسبوک او نورو خواله رسنیو کې راته ځینې ملګري پیغام راستوي او له ستړي ژونده ګیله من وي!

طبیعي ده چې دوی به ډېرې لارې لټولې وي چې خپلې ستونزې حل کړي، خو داسې ښکاري پایله یې نه ده ترلاسه کړې.

زه دوی ته اکثرا د رسول الله ﷺ دا دعا ور ښایم چې نه یوازې خپګان، اندېښنې، د زړه تنګوالی او نورې ذهني ناقرارۍ لرې کوي؛ بلکې په خوشحالۍ یې بدلوي.

موږ هر یو اړتیا لرو چې د ژوند له ستړیاوو الله تعالی ته پناه یوسو، چې د انسان زړه یې په واک کې دی او د خوشحالۍ سرچینه یوازې الله تعالی سره اړیکه پالل دي.

پيغمبر ﷺ فرمايي دا دعا غم په خوشحالۍ، د زړه تنګوالی په هوساینې بدلوي او اندېښنې له منځه وړي:

«اللَّهُمَّ إنِّي عَبْدُكَ ابْنُ عَبْدِكَ ابْنُ أَمَتِكَ، نَاصِيَتِي بِيَدِكَ،مَاضٍ فِيَّ حُكْمُكَ، عَدْلٌ فِيَّ قَضَاؤُكَ، أَسْأَلُكَ بكُلِّ اسْمٍ هُوَ لَكَ، سَمَّيْتَ بهِ نَفْسَكَ، أَوْ أَنْزَلْتَهُ فِي كِتَابِكَ، أَوْ عَلَّمْتَهُ أَحَداً مِنْ خَلْقِكَ،أَوِ اسْتَأْثَرْتَ بِهِ فِي عِلْمِ الْغَيْبِ عِنْدَكَ أَنْ تَجْعَلَ الْقُرْآنَ رَبِيعَ قَلْبِي، وَنُورَ صَدرِي، وَجلاَءَ حزنِي، وَذَهَابَ هَمِّي وَنُنَزِّلُ مِنَ الْقُرْءَانِ مَا هُوَ شِفَآءٌ وَرَحْمَةٌ لِّلْمُؤْمِنِينَ ۙ وَلَا يَزِيدُ الظّٰلِمِينَ إِلَّا خَسَارًا».[^70]---

[^70]: : مسند امام أحمد، جلد ۶، صفحه ۲۴۷. دا حدیث الحاکم او الطبراني هم روآیت کړی او ابن حبان او شیخ الالباني صحیح بللی دی.

ژباړه: یا الله زه بې له شکه ستا بنده، ستا د بنده زوی او ستا د بندګۍ (د خپلې مور) زوی یم. زما برخلیک ستا په لاس کې دی. ستا امر په موږ پلی کېږي. زموږ په اړه ستا پرېکړې عادلانه دي. په هر هغه نوم چې تا ځانته ورکړی، په خپل کتاب کې دې نازل کړی، په دنیا کې دې کوم مخلوق ته ور زده کړی یا دې ځان سره د غیبو په علم کې ساتلی، ستا نه غواړم چې قرآن مې د زړه سپرلی، د سینې رڼا، د خپګان لیرې کوونکی او د پرېشانۍ ختموونکی وګرځوې.

د رسول الله ﷺ د حدیث په بنسټ کله چې مسلمان دا دعا ووایي، سملاسي یې الله تعالی غم اندېښنې او زړه تنګوالی بدلوي او انسان د خوشحالۍ احساس پیدا کوي او د ژوند له شېبو خوند اخلي.

# سوالګر سره د خیر البشر چلند

زما د زړه سر او د الله تعالی محبوب خیر البشر ته یو صحابي راغی او خیرات یې ترې وغوښت، رسول الله ﷺ چې ورته وکتل، ځوان و او ښه د کار وړ و. پوښتنه یې ترې وکړه چې په کور کې څه لرې؟ هغه ویل یو لمڅی لرم، ویل رایې وړه. کله چې یې راوړ، رسول الله ﷺ ملګرو نه پوښتنه وکړه چې څوک يې اخلي؟ یوه صحابي ویل، زه یې په یو درهم اخلم، هغه مبارک ویل څوک یې پرې زیاتوي؟ ---

دویم صحابي ویل زه یې په دوه درهمو اخلم او پر همغه وپلورل شو.رسول الله ﷺ هغه ځوان ته وویل چې په یو درهم د لرګیو د غوڅولو وسیله او په بله برخه یې پړی واخله، لاړ شه غره ته، لرګي راټول کړه او خرڅوه یې او دوه اونۍ وروسته زما څنګ ته راشه.

دوه اونۍ وروسته چې کله هغه ځوان راغی، منظم کالي یې اغوستي وو او له ځان سره یې باحکمته پیغمبر ته ډالۍ راوړې وه. هغه مبارک ﷺ ورته وویل، غوره خوراک هغه دی چې انسان یې پخپل لاس وګټي. بیا یې ورته وویل، د الله تعالی نبي داوود علیه السلام پښ یا اهنګر و.

په یوه مبارک حدیث کې راځي: " اليدُ العُليا خيرٌ من اليدِ السُّفلَى"[^71]

[^71]: : أخرجه البخاري و مسلم

پورته لاس تر ټیټ لاس غوره دی.

# قرآني دعاګانې چې ژر قبلېږي

کله چې په قرآن کریم کې دعاګانو ته پام وکړو، الله تعالی ځینې داسې دعاګانې موږ ته په دې عظیم کتاب کې ښودلي، چې سملاسي یې قبول کړي.

خو د دعا لپاره شرط دا دی چې موږ پر خپلو ژمنو ودرېږو، پوره ایمان راوړونکي شو، عجله ونه کړو او له بد ګومانه ځان وساتو داسې چې له دعا څخه وروسته فکر او په الله تعالی نېک ګومان وکړو چې زموږ دعا حتماً قبلېږي. ---

ځینې کسان وړاندې له دې چې دعا وکړي وايي دعا کوم، خو نه قبلیږي.

ته چې څنګه ګومان کوې، الله تعالی همغه شان کوي. په حدیث مبارک کې راځي چې الله تعالی فرمايي: «أنا عند ظنِّ عبدي بي».[^72]

[^72]: : أخرجه أحمد (16016)، الدارمي (2731)، وابن حبان (633)

ژباړه: زه د خپل بنده په ګمان هغه سره مخکې ځم.

دا څو دعاګانې مې د ځینو تکړه علماوو له بیانونو راټولې کړي چې که زده یې کړو او همېشه یې وایو په ګڼې ستونزې مو حل کوای شي.

۱: د خلکو له دوکې یا مکر څخه د بچ کېدو دعا:

کله چې دې احساس وکړ چې څوک دې پر وړاندې دسیسه جوړوي او غواړي تاوان در ورسوي، په دې دعا له الله تعالی مرسته غواړه:

﴿وَأُفَوِّضُ أَمْرِي إِلَى اللَّهِ ۚ إِنَّ اللَّهَ بَصِيرٌ بِالْعِبَادِ﴾[^73]

[^73]: : الغافر، ۴۴ آیت

ژباړه: او خپله معامله زه الله ته سپارم. الله تعالی د خپلو بندګانو ليدونكى دى.

الله پاک قرآن کریم کې د دغه ایت نه وروسته د دې دعا د قبلېدو یا ځواب ایت راوستی:

﴿فَوَقَاهُ اللَّهُ سَيِّئَاتِ مَا مَكَرُوا ۖ وَحَاقَ بِآلِ فِرْعَوْنَ سُوءُ الْعَذَابِ﴾[^74]

[^74]: : الغافر، ۴۵ آیت

ژباړه: په پاى كې هغو كسانو چې ډېرې ناوړه دسيسې يې د هغه مؤمن پر ضد په كار واچولې، الله له هغو ټولو څخه هغه وساته او د فرعون ملګري پخپله په ډېر بد عذاب كې راګېر شول. ---

علماء وايي په دې آیت مبارک کې (ف) استئنافي ده، یعنې الله تعالی ځواب ورکړ هغه مؤمن ته چې خپلې چارې یې الله تعالی ته وسپارلې. که داسې نه وای؛ آیت ښايي داسې وای چې سوف یا ثم.

فوقاه الله یعنې همدا چې دعا یې کړې، الله پاک قبوله کړې. که موږ تاسې هم دغه دعا وکړو،ان شاء الله ژر تر ژره قبلېږي خو په دې شرط چې زموږ پکې خیر وي.

۲: د خلکو له زیان، شر او ضرر نه د بچ کېدو دعا:

﴿الَّذِينَ قَالَ لَهُمُ النَّاسُ إِنَّ النَّاسَ قَدْ جَمَعُوا لَكُمْ فَاخْشَوْهُمْ فَزَادَهُمْ إِيمَانًا وَقَالُوا حَسْبُنَا اللَّهُ وَنِعْمَ الْوَكِيلُ﴾[^75]

[^75]: : ال عمران، ۱۷۳ آیت

ژباړه: هغه كسان چې خلكو (منافقانو) ورته وويل: "ستاسې پر خلاف لويې لښكرې راغونډې شوې دي، له هغو نه ووېرېږئ" نو د دې په اورېدو د دوی نور هم ايمان پياوړى شو او منافقینو ته یې ځواب وركړ چې زموږ لپاره الله پاک كافي دى او همغه ډېر ښه كار جوړوونكى دى.

کله چې دوی دا دعا وکړه، الله تعالی یې دعا قبوله کړه:

﴿فَانْقَلَبُوا بِنِعْمَةٍ مِنَ اللَّهِ وَفَضْلٍ لَمْ يَمْسَسْهُمْ سُوءٌ وَاتَّبَعُوا رِضْوَانَ اللَّهِ ۗ وَاللَّهُ ذُو فَضْلٍ عَظِيمٍ﴾[^76]

[^76]: : آل عمران، ۱۷۴ آیت.

ژباړه: په پاى كې هغوى د الله تعالى له نعمت او لورينې سره بېرته ستانه شول، هغو ته هېڅ راز زيان هم و نه رسېد او د الله له خوښې سره یې سم تګ كولو، مرتبه يې هم وموندله، الله ستر لوروونكى دى. ---

تاسې هم چې کله له داسې حالت سره مخامخ کېږئ چې څوک درته ضرر رسوي، زیاتی درسره کوي او ډاروي مو یا له یو شي ډارېږئ، همدا دعا په ژبه جاري ساتئ: ﴿حَسْبُنَا اللَّهُ وَنِعْمَ الْوَكِيلُ﴾.

په دغو آیتونو پسې په بل آیت کې الله تعالی د ویرې اصلي سرچینه موږ ته ښيي:

﴿إِنَّمَا ذَٰلِكُمُ الشَّيْطَانُ يُخَوِّفُ أَوْلِيَاءَهُ فَلَا تَخَافُوهُمْ وَخَافُونِ إِنْ كُنْتُمْ مُؤْمِنِينَ﴾[^77]

[^77]: : آل عمران، ۱۷۵ آیت

ژباړه: په حقیقت کې دا شيطان دی چې (تاسې له) خپل دوستان وېروي (په زړونو کې یې ویره ور اچوي). نو تاسې له هغوی (د شیطان له ملګرو یا كافرانو) څخه مه وېرېږئ، له ما نه ووېرېږئ كه تاسې په ريښتينې توګه د ايمان خاوندان يئ.

که په رښتیا مو ایمان راوړی وي؛ له شیطان او شیطان صفته انسانانو مه ډارېږئ؛ بلکې الله تعالی ته پناه یوسئ چې له هر شر نه مو وساتي.

۳: د غم، اندېښنو او ذهني فشارونو له منځه وړونکې دعا:

غم هغه حالت دی چې انسان یې له چاپېرولو یا کنټرول څخه عاجز وي او یوازې الله تعالی یې درنه لرې کوای شي.

الله پاک موږ ته په قرآن کریم کې د یونس علیه السلام دعا راښودلې چې کله هغه د لوی ماهي (حوت) په خېټه کې و، له الله تعالی یې په دې دعا مرسته وغوښته:

﴿لَا إِلَٰهَ إِلَّا أَنْتَ سُبْحَانَكَ إِنِّي كُنْتُ مِنَ الظَّالِمِينَ﴾[^78]---

[^78]: : الأنبیاء، ۸۷ آیت

ژباړه: نشته بل رب مګر ته يې (یا الله)، پاکي تا لره ده، بېشكه زه (په ځان) له ظالمانو څخه وم.

الله پاک د هغه دغه دعا قبوله کړه او په اړه یې فرمايي:

﴿فَاسْتَجَبْنَا لَهُ وَنَجَّيْنَاهُ مِنَ الْغَمِّ ۚ وَكَذَٰلِكَ نُنْجِي الْمُؤْمِنِينَ﴾[^79]

[^79]: : الأنبیاء، ۸۸ آیت

ژباړه: هله نو د هغه دعا مو قبوله كړه او له غم نه مو هغه وژغوره او په دغه شان مؤمنان هم ژغورو.

د آیت وروستۍ برخې ته مو پام شو؟ ﴿ وَكَذَٰلِكَ نُنْجِي الْمُؤْمِنِينَ﴾ یعنې که هر مؤمن په هر سخت حالت کې دا دعا وکړي، الله تعالی یې د یونس علیه السلام په شان له غمه ژغوري.

کله چې غمجن او پرېشان وې، له الله تعالی په همدغې دعا مرسته غواړه. ځکه غم له الله تعالی پرته بل څوک در څخه نه شي لرې کولای او دا هغه دعا ده چې ژر تر ژره قبليږي ان شاء الله.

۴: له ناروغۍ د بچ کېدو دعا:

د الله پاک پيغمبر ایوب علیه السلام چې کله په مرض اخته و دا دعا یې ویله: ﴿أَنِّي مَسَّنِيَ الضُّرُّ وَأَنْتَ أَرْحَمُ الرَّاحِمِينَ﴾.

الله پاک یې په اړه فرمايي:

﴿وَأَيُّوبَ إِذْ نَادَىٰ رَبَّهُ أَنِّي مَسَّنِيَ الضُّرُّ وَأَنْتَ أَرْحَمُ الرَّاحِمِينَ﴾[^80]

[^80]: : الأنبیاء، ۸۳ آیت

ژباړه: او ایوب (علیه السلام) چې کله هغه له خپل رب نه غوښتنه وکړه چې اې ربه زه ناروغ یم او ته تر ټولو مهربان یې. ---

ايوب عليه السلام همغسې چې په نعمت كې د پاك الله جل جلاله شكر كوونكى بنده و په زحمت او ابتلاءٰ كې هم صابر پاتې شوی و.

كله چې د ده تكليف او اذيت او د دښمنانو شماتت له حده تېر شو بلكې دوستانو هم په داسې ويناوو باندې شروع وكړه چې يقيناً ايوب عليه السلام د كومې داسې سختې ګناه مرتكب شوى دى چې د هغې له اثره په داسې سخته بلا اخته دى؛ نو دلته حضرت ايوب عليه السلام لاس په دعا شو او دا عا یې ویله: ﴿أَنِّي مَسَّنِيَ الضُّرُّ وَأَنتَ أَرْحَمُ الرَّاحِمِينَ﴾ همدا چې ده د خپل رب په دربار كې دا سوال کړی الله پاک یې دعا قبوله کړې او په اړه یې فرمايي:

﴿فَاسْتَجَبْنَا لَهُ فَكَشَفْنَا مَا بِهِ مِنْ ضُرٍّ ۖ وَآتَيْنَاهُ أَهْلَهُ وَمِثْلَهُمْ مَعَهُمْ رَحْمَةً مِنْ عِنْدِنَا وَذِكْرَىٰ لِلْعَابِدِينَ﴾[^81]

[^81]: : الأنبیاء، ۸۴ آیت

ژباړه: موږ د هغه دعا قبوله كړه او له هغه څخه مو د هغه تكليف ايسته كړ او يوازې د هغه د كورنۍ غړي مو هغه ته ورنه كړل؛ بلكې پر هغو سربېره مو هماغومره نور هم وركړل، د خپل ځانګړي رحمت په ډول او د دې له پاره چې دا د عبادت كوونكو له پاره يو درس وي.

﴿وَذِكْرَى لِلْعَابِدِينَ﴾.

یعنې دا نصیحت د عبادت کوونکو لپاره دی (هرڅوك چې صبركوي همداسې پایله به هم مومي).

په ايوب عليه السلام د دغې مهربانۍ په اثر ټولو انسانانو ته لوى پند او نصيحت او يو مهم يادګار پاتې شو. ---

چې هر كله په كوم يو نيك بنده په دنيا كې كومه تنګسه يا مصيبت راشي باید د ايوب عليه السلام په شان صبر، استقامت، ثبات او استقلال ولري او يوازې خپل پروردګار ته دعا او زارۍ وكړي.

۵: د واده د آسانه کېدو دعا:

ځینې ځوانان یا پېغلې به مو لیدلې وي چې خپل ژوندی یې په دې تریخ کړی وي چې ولې زما بخت تړل شوی، ولې مې حالت نه بدلیږي یا ولې مې واده وځنډید؟ او ورته نور تشویشونه.

له ما نه ډېر خلک پوښتنه کوي چې بخت څنګه خلاصیږي؟

الله پاک له موسی علیه السلام سره د خپلې ښېګڼې په اړه فرمايي:

﴿وَلَمَّا تَوَجَّهَ تِلْقَاءَ مَدْيَنَ قَالَ عَسَىٰ رَبِّي أَنْ يَهْدِيَنِي سَوَاءَ السَّبِيلِ﴾[^82]

[^82]: : القصص، ۲۲ آیت

ژباړه: (له مصر څخه د وتلو په حال کې) کله چې موسی (علیه السلام) د مدین لوري ته مخه کړه، نو یې وویل: هیله ده چې زما رب ما پر سمه لاره برابر کړي.

تفسیر: موسٰى عليه السلام له مصر نه د هجرت په قصد روان شو، مګر هېڅ يوه لاره او طرف ورته نه و معلوم، نو له الله جل جلاله څخه يې سوال وكړ چې په سمه لاره مې برابر كړه...

نو رب تعالی د (مدين) په لويه لاره برابر كړ او په خير او سلامتۍ سره يې هلته ورساوه او په مدين كې يې داسې د امن او اطمئنان ژوند ور په برخه كړ چې پكې ښه مانوس او متأهل شو، يوازې همدغومره نه، بلكې تر ډېرو لرې ځايونو يې نورې لارښوونې هم ورته وكړې او په سمه لاره يې رهي كړ. ---

كله چې هغه د مدين څاه ته ورسېد، ډېر خلك یې ولیدل چې خپل څارويو ته اوبه برابروي او د هغوی بلې خوا ته دوه نجونې خپل څاروي ايساروي، موسى علیه السلام له هغو نجونو څخه پوښتنه وكړه:

څنګه انديښمنې يئ؟ هغوى وويل موږ خپلو څارويو ته اوبه نه شو وركولى، تر څو چې دغه شپاڼه خپلو څارویو ته اوبه بشپړې نه کړي او زمونږ پلار ډېر سپين ږيرى سړى دى.

سره له دې چې موسٰى عليه السلام په دغه وخت كې ستړى ستومان، وږى او تږى و، خو بيا هم ورته دغه ننګ او غيرت ودرېد چې زما له موجوديت سره سره ولې دغه مېرمنې له همدردۍ او اعانت څخه محرومې پاتې شوې دي، نو پاڅېد او خلك يې يوې خواته كړل، بیا یې له كوهي څخه صافې، پاكې او تازه اوبه راوويستې او د هغو نجونو څارویو ته يې اوبه وركړې.

موسی علیه السلام الله تعالی ته دعا وکړه:

﴿رَبِّ إِنِّي لِمَا أَنْزَلْتَ إِلَيَّ مِنْ خَيْرٍ فَقِيرٌ﴾[^83]

[^83]: : القصص، ۲۴ آیت

ژباړه: اې ربه! زه د خپل هېڅ عمل بدله له مخلوقه نه غواړم. هو كه ستا له طرفه كومه ښېګڼه را ورسیږي زه هغې ته تل محتاج يم.

هغه نجونې کور ته لاړې او خپل پلار ته یې کیسه وکړه، پلار یې موسی علیه السلام خپل کور ته دعوت کړ او بلاخره یې خپله یوه لور ده ته نکاح کړه او موسی علیه السلام له همدغې کورنۍ سره پاتې شو. ---

نو هغه ځوانان او پیغلې چې غواړي الله تعالی ورته نېکه جوړه نصیب کړي، همدا د موسی علیه السلام دعا دې وایي چې ځینو علماوو په دې برخه کې ګټوره بللې:

﴿رَبِّ إِنِّي لِمَا أَنْزَلْتَ إِلَيَّ مِنْ خَيْرٍ فَقِيرٌ﴾

۶: د بې اولادۍ د علاج دعا:

هغه ورونه او خویندې چې اولاد نه لري، دوی ته سپارښتنه دا ده چې د ‌زکریا علیه السلام دا دعا دې تل په ژبه جاري ساتي: رَبِّ لَا تَذَرْنِي فَرْدًا وَأَنْتَ خَيْرُ الْوَارِثِينَ.

الله پاک په دې اړه فرمايي:

﴿وَزَكَرِيَّا إِذْ نَادَىٰ رَبَّهُ رَبِّ لَا تَذَرْنِي فَرْدًا وَأَنْتَ خَيْرُ الْوَارِثِينَ﴾[^84]

[^84]: : الأنبیا، ۸۹ آیت

ژباړه: او زكريا در ياد كړه، كله چې هغه خپل رب ته غږ وكړ چې پروردګاره! ما يوازې (د یوه فرد په توګه) مه پرېږده او ډېر غوره وارث خو همدا ته يې.

يعنې داسې اولاد راكړې چې وروسته له ما د قوم ديني خدمت وكړاى شي او زما د دغو تعليماتو د خپرولو له بوج څخه ووتلى شي.

الله تعالی زکریا علیه السلام ته په زوړ عمر کې زوی ورکړ او دعا یې قبوله شوه.

﴿فَاسْتَجَبْنَا لَهُ وَوَهَبْنَا لَهُ يَحْيَىٰ وَأَصْلَحْنَا لَهُ زَوْجَهُ ۚ﴾[^85]

[^85]: : الأنبیاء، ۹۰ آیت

ژباړه: د هغه دعا مو قبوله كړه او هغه ته مو يحیى وركړ او د هغه مېرمن مو د هغه له پاره جوړه (له شنډوالي جوړه) كړه. ---

يعنې الله جل جلاله د حضرت زكريا عليه السلام شنډه ښځه په خپل فضل او كرم سره د ولادت وړ وګرځوله.

۷: په ټولنه کې د ځانګړي مقام د ترلاسه کولو دعا:

که غواړئ چې د خلکو تر منځ قدر، ځانګړی مقام او واک ولرې، تل دا دعا کوه:

﴿أَمَّنْ يُجِيبُ الْمُضْطَرَّ إِذَا دَعَاهُ وَيَكْشِفُ السُّوءَ﴾[^86]

[^86]: : النمل، ۶۲ آیت

ژباړه: هغه څوك دى چې د سخت محتاج (بې كس او بې وس) دعا اوري كله چې هغه دعا وکړي او څوك د هغه كړاو لرې كوي؟

الله پاک په بل ایت مبارک کې فرمايي:

﴿وَيَجْعَلُكُمْ خُلَفَاءَ الْأَرْضِ ۗ﴾[^87]

[^87]: : الأنعام، ۶۲ آیت.

ژباړه: او تاسې د ځمكې خلفاء ګرځوي.

يعنې كله چې الله جل جلاله اراده وكړي؛ نو د بې كسانو او ناقرارو او بې وزلو دعاګانې او غوښتنې اوري، سختي او ربړونه ترې لرې كوي او پر ځمکه یې واکمن ګرځوي.

۸: له هر ډول ضرر او ستونزو څخه د خوندي پاتې کېدو دعا:

که غواړې چې همېشه له ستونزو، ضررونو یا تکلیفو خوندي اوسې یا که کوم وخت له داسې حالاتو سره مخامخ کېدې، همېشه دا دعا وایه الله تعالی به دې هر کار کې مرستندوی وي او د هر کار پایله به ستا په ګټه وي ان شاء الله: ﴿حَسْبُنَا اللَّهُ سَيُؤْتِينَا اللَّهُ مِنْ فَضْلِهِ﴾[^88] ---

[^88]: : التوبه، ۵۹ آیت

ژباړه: الله (سبحانه و تعالی) زموږ له پاره كافي دى، هغه به په خپل فضل سره موږ ته نور ډېر څه راكړي.

صحیح بخاري کې امام بخاري له ابن عباس رضي الله عنه څخه روایت کړی، کله چې د ابراهیم علیه السلام قوم هغه اور ته غورځاوه، نو ابراهیم علیه السلام دا دعا ویلې وه:"حَسْبِيَ اللَّهُ وَ نِعمَ الوَکِیل"[^89]

[^89]: : صحیح البخاري (4564)

ورته دعا قرآن کریم کې الله پاک د رسول الله ﷺ او صحابه وو په اړه هم ذکر کړې.

کله چې له احد غزا نه وروسته رسول الله ﷺ او صحابه وو رضي الله عنهم د حمراء الأسد عزا ته چمتوالی نیوه، نو ځینې منافقینو د دوی په زړونو کې ویره اچوله چې مشرکینو په مکه کې یو لوی لښکر جوړ کړی چې ماتول یې ناشوني دي، خو په ځواب کې د مسلمانانو ایمان او جذبه لا پیاوړې شوه او همدا یې ویل: ﴿حَسْبُنَا اللَّهُ وَنِعْمَ الْوَكِيلُ﴾[^90]

[^90]: : آل عمران، ۱۷۳ آیت

الله پاک په دې اړه فرمايي:

﴿الَّذِينَ اسْتَجَابُوا لِلَّهِ وَالرَّسُولِ مِنْ بَعْدِ مَا أَصَابَهُمُ الْقَرْحُ ۚ لِلَّذِينَ أَحْسَنُوا مِنْهُمْ وَاتَّقَوْا أَجْرٌ عَظِيمٌ ‎﴿١٧٢﴾‏ الَّذِينَ قَالَ لَهُمُ النَّاسُ إِنَّ النَّاسَ قَدْ جَمَعُوا لَكُمْ فَاخْشَوْهُمْ فَزَادَهُمْ إِيمَانًا وَقَالُوا حَسْبُنَا اللَّهُ وَنِعْمَ الْوَكِيلُ ‎﴿١٧٣﴾ ‏فَانْقَلَبُوا بِنِعْمَةٍ مِنَ اللَّهِ وَفَضْلٍ لَمْ يَمْسَسْهُمْ سُوءٌ وَاتَّبَعُوا رِضْوَانَ اللَّهِ ۗ وَاللَّهُ ذُو فَضْلٍ عَظِيمٍ‎﴾[^91]---

[^91]: : آل عمران، ۱۷۲، ۱۷۳ او ۱۷۴ آیتونه

ژباړه: کومو کسانو چې (په احد غزا کې) له ټپي کېدو څخه وروسته هم د الله او د پیغمبر ﷺ بلنې ته لبیک ووایه، په هغو کې چې کوم نېکو کاران دي، د هغوی لپاره ستر اجر دی. هغه کسان چې خلکو (منافقینو) ورته وویل: ستاسې پر خلاف لویې لښکرې راغونډې شوې دي نو له هغوی څخه وویریږئ، د دې په اورېدو (د مسلمانانو) ایمان نور هم پياوړی شو او ځواب یې ورکړ (منافقانو ته) چې زموږ لپاره الله کافي دی او همغه ډېر ښه کار جوړوونکی دی. په پای کې هغوی د الله تعالی له نعمت او لورینې سره بیرته ستانه شول او هېڅ ډول زیان هم ورته ونه رسېدو او د الله تعالی له خوښې سره سم یې د تګ کولو مرته هم وموندله، الله ډېر ستر لوروونکی دی.

نو ته هم چې کله ډارېدې، له ضرر یا کومې ستونزې سره مخامخ وې، همدغه دعاګانې بار بار تکراروه تر هغې چې زړه دې ډاډه شي.

د دنیايي دعاګانو ترڅنګ دوه دعاګانې دي چې د آخرت لپاره یې باید وکړو، د جنت ګټلو دعاګانې.

لومړۍ دعا دابراهیم علیه السلام او دویمه د فرعون د مېرمنې ده.

لومړۍ دعا چې د الشعراء په څو ایتونو کې الله پاک ذکر کړې:

﴿رَبِّ هَبْ لِي حُكْمًا وَأَلْحِقْنِي بِالصَّالِحِينَ﴾

ژباړه: پروردګاره! ما ته حكم را وښايه او ما له نېکانو سره يو ځاى كړه.

﴿وَاجْعَلْ لِي لِسَانَ صِدْقٍ فِي الْآخِرِينَ﴾

ژباړه: او په وروستیو نسلونو كې ريښتيانى نومياليتوب را په برخه كړه.

﴿وَاجْعَلْنِي مِنْ وَرَثَةِ جَنَّةِ النَّعِيمِ﴾

ژباړه: او ما له نعمتونو څخه د ډک جنت نعیم له وارثانو څخه وګرځوه. ---

﴿وَلَا تُخْزِنِي يَوْمَ يُبْعَثُونَ﴾

ژباړه: او ما په هغه ورځ مه رسوا كوه چې كله ټول خلك ژوندي پاڅول شي.

﴿يَوْمَ لَا يَنْفَعُ مَالٌ وَلَا بَنُونَ﴾

ژباړه: كله چې نه مال څه ګټه ورسوي او نه اولاد.

﴿إِلَّا مَنْ أَتَى اللَّهَ بِقَلْبٍ سَلِيمٍ﴾[^92]

[^92]: : الشعراء، له ۸۳ تر ۸۹ آیتونه

مګر دا چې څوك له سالم (سپېڅلي) زړه سره الله پاک ته ورغلى وي!

دویمه د فرعون د مېرمنې دعا ده:

د فرعون مېرمنې آسیې چې کومه دعا کړې، په قرآن کریم کې یې یادونه په دې دلالت کوي چې الله تعالی دا خوښوي او قبلوي یې.

په دنیا کې یو ښکلی کور درلودل د هرې کورنۍ ارمان وي، خو په آخرت او جنت کې د ماڼۍ جوړولو فکر له کمو خلکو سره وي.

راځئ د دنیا تر څنګ د آخرت لپاره هم پانګونه وکړو او په وړیا توګه پکې کور جوړ کړو. یوازې د دې دعا په ویلو:

﴿رَبِّ ابْنِ لِي عِنْدَكَ بَيْتًا فِي الْجَنَّةِ وَنَجِّنِي مِنْ فِرْعَوْنَ وَعَمَلِهِ وَنَجِّنِي مِنَ الْقَوْمِ الظَّالِمِينَ﴾[^93]

[^93]: : التحریم ۱۱ آیت

ژباړه: اې زما ربه! زما لپاره په جنت كې يو كور جوړ كړه او ما د فرعون او د هغه له عمل نه وژغوره او له ظالم قوم نه ما بچ کړه. ---

# د ملګرتیا او ورورلۍ معیارونه

ډېر خلک د ورورۍ دعوه کوي، درته وايي د الله تعالی لپاره مې له تا سره وروري ده، خو پوهېږئ د الله تعالی لپاره د ملګرتیا معیار څه دی؟

هغه دا چې د خپل ملګري په لیدو تا ته الله تعالی در یاد شي.

یعنې هغه دیندار وي او چې کله ورسره ملاقات کوې مجلس مو ټول د خیر او دین په اړه وي نه ده د غیبت او بې ځایه خبرو په اړه.

او چې کله يې له ملاقاته ستنیږې، ستا په پوهه او معلوماتو کې زیاتوالی راغلی وي.

چې کله هغه په تا کې کوم عیب وویني، نصیحت درته کوي او مرسته دې کوي او که تېروتنه دې وویني، رسوا کوي دې نه او پرده درباندې اچوي.

چې کله دې په کوم نېک کار وویني لاسنیوی او مرسته دې وکړي.

او په سختیو کې ترڅنګ ولاړ وي او حوصله درکړي.

# دا کار به دې په رښتیا ژوند بدل کړي

هغه کتاب چې الله تعالی د دنیا د بدلون لپاره نازل کړی، د محمد ﷺ اوسنيو اُمتیانو له ډلې ګڼو ترې مخ اړولی او د دنیا پخاطر یې هېر کړی دی. دوی یې پر مړو لولي چې په آسانۍ ترې ساه وځي.

چې قرآن یې په ژوند نه وي تلاوت کړی، څنګه به د مړینې پر وخت ورسره مرسته وکړي؟

هغه ژوند کې چې قرآن کریم ځای ونه لري، ژوند یې هم عبث دی او مړینه یې هم. ---

آیا تاسې له قرآن سره ورځنۍ اشنايي لرئ؟ هره ورځ لوستل مو يې عادت دی؟ دا تجربه وکړئ ژوند به مو بختور شي.

هره ورځ سهار کمه اندازه قرآنکریم لوستلو باندې ځان عادت کړئ ان شاء الله چې د ژوند ډېرې ناخوالې به مو ورکې او ژوند به مو بدل شي.

دا هر څه به د سر په سترګو ووینئ.

دا کتاب تر هر هغه څه چې تاسې فکر کوئ، ډېر برکتي او ځواکمن دی ځکه دا د الله تعالی کلام دی، له برکتونو ډک او نېکمرغیو.

که لوستل یې درباندې بوج وي، پوه شئ، شیطان او ستاسې ګناهونو درباندې د دې عظیم کتاب لوستل درانه کړي، خو آسانه ده چې دا خنډ مات کړئ، په ټينګه هوډ وکړئ چې هره ورځ به یې لولم، حتماً يې لولم، په څو ورځو کې به مو زړه له سختۍ موم غوندې نرم شي او په دنیا او آخرت کې به مو دا کتاب مل وي.

د انسان غوږونه تر قرآن کریم هاخوا ښکلې کلمې نه شي اورېدلي.

د نابغه قاریانو لکه برکت الله سلیم، عبدالباسط عبدالصمد، صدیق المنشاوي، مصطفی اسماعیل، محمد رعد الکردي، عبدالله الموسی، خالد الجلیل، بندر بلیلة، هزاع البلوشي او ګڼو نورو قاریانو په جادويي غږونو همېشه تلاوت اورئ، ژوند به مو ورسره خوندور وي.

ورسره به مو زړه له سکونه ډک شي، هغه سکون چې په میلیاردونو پيسو نه شي ترلاسه کېدای، یوازې دا سکون د الله تعالی کتاب په لوستو او اورېدلو ترلاسه کېدای شي! یوازې د الله تعالی په کتاب!

دا تجربه حتما وکړئ. ---

# تر هر چا مخکې الله تعالی راضي کړه

تر هر څه مخکې د الله تعالی او د هغه د رسول ﷺ د راضي کولو هڅه کوه. د حساب په ورځ که میلیاردونه او تر دې ډېر انسانان ستا پلوي او دفاع وکړي؛ د نخود قدرې ګټه هم درته نه شي رسولی. الله تعالی تر هر چا مستحق دی چې راضي کړای شي. که انسانان له تاسې راضي کېږي او که خفه کېږي، که مو څوک ستاینه کوي او که مو بد یادوي، دا هر څه باید د الله تعالی په راضي ساتلو کې ستاسې د پرمختګ مخنیوی ونه کړي.

تل ځان ته دا مبارک آیت یادوئ:

﴿وَاللَّهُ وَرَسُولُهُ أَحَقُّ أَنْ يُرْضُوهُ إِنْ كَانُوا مُؤْمِنِينَ﴾[^94]

[^94]: : التوبه، ۶۲ آیت

ژباړه: الله تعالی او د هغه رسول د دې زيات وړ دي چې راضي کړل شي که چېرته دوی ایمان راوړی وي.

په حدیث شریف کې راځي:

«من التَمَسَ رِضا اللهِ بِسَخَطِ النَّاسِ کفاهُ الله مُؤنَةَ الناسِ، و من التَمَسَ رِضا الناسِ بسخطِ اللهِ وَکلَهُ اللهُ الی الناسِ»[^95]

[^95]: : رواه الترمذي

زپاړه: چا چې د الله تعالی د راضي ساتلو لپاره د خلکو د غوسې پروا ونه کړه، الله تعالی به یې د خلکو له شر او ضرر څخه وساتي او چا چې د خلکو د غوسې له ډاره د الله تعالی د ناراضه کېدو پروا ونه کړه الله تعالی به یې خلکو ته وسپاري. ---

# د ویرې او کمزورۍ علاج

آیا په ژوند کې له خلکو، ستونزو، کړاوونو او نورو حالاتو ډارېږئ؟

که ځواب مو هو وي حل لاره یې آسانه ده.

هر هغه څوک چې د الله تعالی په اسماء الحسنی کاملاً یقین او باور ولري، دی به له هېڅ شي ونه ډارېږي. ولې باید وډار شي؟ الله تعالی ځان ته داسې سپیڅلي صفات ټاکلي دي چې ستونزې مشکلات او هر څه په دې دنیا کې چاپېروي.

کله چې وېره، وهم او نورې ستونزې پر انسان برلاسې شي او انسان چاپېر کړي او دغه انسان له ځان سره ووايي چې زه الله پاک لرم هغه په هر څه قادر دی، په دنیا او آسمانونو کې هر څه د هغه تر حکم لاندې دي، وېرې او اندېښنه او ستونزې انسان پرېږدي.

ځکه دغه وېرې ستونزې هر څه چې دي، د الله تعالی په مقابل کې هېڅ دي، نو بیا ولې وېره؟

د الله پاک د صفاتو په یادولو باندې زړونه ډاډه کېږي او انسان قوت او شجاعت تر لاسه کوي.

هغه څه چې ما له ایمان او اسلامي عقیدې زده کړي دي او هغه ایمان چې ما په خپل زړه او نفس کې کرلی دی دا ډاډ راکوي چې...

زه له الله تعالی پرته له بل هېچا څخه نه ډارېږم بلکې یوازې له الله تعالی څخه ډارېږم، ځکه الله تعالی په هر څه غالب دی او دا ټولې ستونزې الله سبحانه و تعالی پیدا کړي او هغه یې لرې کوای او کمولای شي. ---

د قرآن کریم تګلاره دا ده چې کله د الله تعالی یو صفت یادوي، سم لاسي یو بل صفت هم يادوي.

کله چې الله تعالی غالب او برلاسی یادوي ورپسې یې حکیم یادوي. ځکه الله تعالی خپل غالب والی او قوت په ډېر حکمت کاروي.

موږ هره ورځ د پنځه وخته لمونځ په هر رکعت کې څو وارې الله اکبر وايو، خو کله دې فکر کړی چې الله اکبر څه معنی؟

الله اکبر: یعنې الله تعالی تر هر چا او هر څه لوی دی، تر هر هغه څه چې په ځمکه او آسمانونو کې دي.

نو بیا ولې دغه خبره ستا زړه ته لار نه کوي؟

موږ او تاسې ډېر داسې کسان وینو چې الله اکبر وايي، خو عملونه یې ښيي چې یقین پرې نه لري.

کله چې موږ وايو الله پر هر څه لوی دی خو باید یقین پرې وکړو.

تاسې به داسې انسانان کتلي وي چې ټوله تمه یې له انسانانو وي.

د دفتر او کار مشرانو، وزیر، والي او نورو چارواکو ته به داسې ټېټ او پاس کېږي ته به وايې روزي همدوی ورکوي! داسې نه ده، د دوی ټولو په سر باندې قدرتمن الله پاک دی.

انسان د بل انسان په ګټه هېڅ نه شي کولای، الا ما شاءالله. که مو په خپل زړه او نفس کې دا خبره ځای کړه چې الله پاک تر هر چا او هر څه لوی دی او په دې مو پوره یقین وکړ، په پایله کې به ډاډ، عزت او شجاعت او د الله تعالی مرسته ترلاسه کړئ.

په یوه کیسه کې راځي چې د ایوبي دولت خلکو به پاچا صالح ایوب په ګڼو القابو لکه جلالت مآب، فضیلت مآب او نورو یادولو. ---

یوه ورځ دی له خپلو وزیرانو او نورو خلکو سره ناست و چې یو کس ورته غږ وکړ چې اې ایوبه! خلک وارخطا او حیران شول چې دا څوک دی چې پاچا په دومره سپک نوم یادوي؟

کله چې هغه کس راغی، د وخت عالم عز بن عبدالسلام و. ده ایوب ته ویل چې اې ایوبه؟ ته څنګه په داسې ځای کې ناست یې او شان او شوکت دې جوړ کړی، خو په فلاني ځای کې خلک شراب څښي؟

پاچا په ډېر احترام ځواب ورکړ چې زه دا ستونزه حلوم ته اندېښنه مه کوه. څو شېبې وروسته عالم بېرته په خپله مخه لاړ او یو کس ورپسې لاړ. په لار کې یې ترې پوښتنه وکړه چې په الله تعالی تا ته قسم درکوم څنګه د پاچا په مقابل کې په داسې جرأت باندې ودرېدې او داسې دې ورته وویل؟ په داسې حال کې چې هلته خلک پاچا ته ډېر احترام کوي او دی لوی شان او شوکت لري.

عالم ورته وویل چې اې زویه والله د الله تعالی لویي مې په پام کې وه او دی راته خس غوندې هم ښکاره نه شو.

څوک چې د الله تعالی لویي پام کې ونیسي، له هېڅ شي نه ډارېږي.

له خلکو سره ښه چلند او احترام یوې خوا ته. هر څوک په خپل زړه کې پوهېږي چې یو کس ته احترام کوي که چاپلوسي؟

پیغمبر ﷺ چې کله د روم مشر هرقل ته لیک ولېږه نو ورته ویې ولیکل: "الی هرقل عظیم الروم".

نو احترام، متقابل عمل او نېک چلند ټول په یوه ځای کې بېلې خبرې دي، خو چاپلوسي او له خلکو نه ډار بېله مسئله ده. ---

یوه خبره په یاد ولره او په ذهن کې یې ساته، کومه خوله چې د روزي د خوړلو لپاره الله تعالی هر انسان ته ورکړې، روزي یې هم الله تعالی ورکوي.

له انسانانو مه ډارېږه او ډاډه اوسه، ځکه الله تعالی لرو.

﴿فَإِذَا بَلَغْنَ أَجَلَهُنَّ فَأَمْسِكُوهُنَّ بِمَعْرُوفٍ أَوْ فَارِقُوهُنَّ بِمَعْرُوفٍ وَأَشْهِدُوا ذَوَيْ عَدْلٍ مِنْكُمْ وَأَقِيمُوا الشَّهَادَةَ لِلَّهِ ۚ ذَٰلِكُمْ يُوعَظُ بِهِ مَنْ كَانَ يُؤْمِنُ بِاللَّهِ وَالْيَوْمِ الْآخِرِ ۚ وَمَنْ يَتَّقِ اللَّهَ يَجْعَلْ لَهُ مَخْرَجًا ‎﴿٢﴾‏ وَيَرْزُقْهُ مِنْ حَيْثُ لَا يَحْتَسِبُ ۚ وَمَنْ يَتَوَكَّلْ عَلَى اللَّهِ فَهُوَ حَسْبُهُ ۚ إِنَّ اللَّهَ بَالِغُ أَمْرِهِ ۚ قَدْ جَعَلَ اللَّهُ لِكُلِّ شَيْءٍ قَدْرًا﴾[^96]

[^96]: : الطلاق، ۲ او ۳ آیتونه

ژباړه: بيا چې كله د هغو د (عدت) موده پاى ته ورسيږي نو هغوى په ښه توګه (خپله نكاح كې) وساتئ، يا په ښه توګه ترې جدا شئ. او دوه داسې كسان شاهدان ونيسئ چې له تاسې نه د عدل خاوندان وي او (اې شاهدانو) شاهدي سمه صحيح د الله لپاره ادا كړئ، دغه خبرې دي چې د هغو تاسو ته نصيحت كېږي او هر هغه چا ته چې په الله او د آخرت په ورځ ايمان ولري. څوك چې له الله څخه یره ولري، الله به هغه لپاره له ستونزو د وتلو كومه لاره پېدا كړي او هغه ته به له داسې لارې روزي وركړي چې هغه لوري ته د هغه ګومان هم نه رسيږي. څوك چې پر الله توكل وكړي، د هغه لپاره هغه كافي دى. الله د خپل كار پوره كوونكى دى. الله د هر شي لپاره يوه اندازه ټاكلې ده. ---

څوک چې په الله تعالی توکل وکړي، الله سبحانه و تعالی ورته بس دی؛ نو د خلکو دروازې مه ټکوئ، د الله تعالی دروازه وټکوئ؛ ځکه چې هغه خلک هم الله تعالی پیداکړي او تاسو هم، خو ځان الله تعالی ته نږدې کړئ چې مستقیم له الله تعالی هر څه غواړئ.

# د شیطان ملګري

ملګرتیا هغه وخت ګټوره وي چې دواړه اړخونه ترې ګټه واخلي او د ښېرازۍ لامل شي. خو د انسان او شیطان ترمنځ په ملګرتیا کې یوازینی تاوان انسان کوي. شیطان نه یوازې دا چې تاوان نه کوي بلکې هغه هدف ته رسیږي چې د انسان د بیلاري کولو لپاره یې لري.

له شیطان سره ملګرتیا څه ده؟

﴿وَمَنْ يَكُنِ الشَّيْطَانُ لَهُ قَرِينًا فَسَاءَ قَرِينًا﴾[^97]

[^97]: : النساء، ۳۸ آیت

ژباړه: د چا چې شیطان ملګری شي، د هغه بده ملګرتیا په برخه شوه.

د شیطان ملګري، لارویان یا اتباع الشیطان څوک دي؟

د شیطان د ملګرو لومړۍ ډله: په دې ډله کې هغه کسان دي چې د الله تعالی له کتاب یا عبادت څخه غافل وي.

د دوی په اړه الله تعالی فرمايي:

﴿وَ مَنْ‌ يَعْشُ‌ عَنْ‌ ذِکْرِ الرَّحْمٰنِ‌ نُقَيِّضْ‌ لَهُ‌ شَيْطَاناً فَهُوَ لَهُ‌ قَرِينٌ‌ ﴾[^98]

[^98]: : زخرف، ۳۶ آیت

ژباړه: څوک چې د رحمن پروردګار له عبادت یا ذکر څخه ځان غافل کړي؛ موږ پر هغه شیطان برلاسی کوو او هغه یې ملګری کیږي. ---

د شیطان د ملګرو دویمه ډله: دا هغه خلک دي چې له علم پرته د الله تعالی په اړه له خلکو سره شخړه کوي. یا بې علمه د الله تعالی په اړه بحثونه یا جدل کوي. جدل د عادي خبرو برعکس شخړې ته وايي.

ډېری داسې کسان به مو لیدلي وي چې کافي علم یا پوهه نه لري خو داسې بحثونه کوي لکه مفتیان ان ځینې خو له ځانه فتوا هم ورکوي.

د دوی په اړه الله تعالی فرمايي:

﴿وَمِنَ النَّاسِ مَنْ يُجَادِلُ فِي اللَّهِ بِغَيْرِ عِلْمٍ وَيَتَّبِعُ كُلَّ شَيْطَانٍ مَرِيدٍ﴾[^99]

[^99]: : حج، ۳ آیت

ژباړه: ځینې خلک بې علمه د الله تعالی په اړه جدل یا بحثونه کوي او دوی د هر سرکښ شیطان پیروي کوي.

په بل مبارک آیت کې خالق عزوجل فرمايي:

﴿وَإِنَّ الشَّيٰطِينَ لَيُوحُونَ إِلٰىٓ أَوْلِيَآئِهِمْ لِيُجٰدِلُوكُمْ ۖ﴾[^100]

[^100]: : الأنعام، ۱۲۱ آیت

ژباړه: شیطانان د خپلو ملګرو په زړونو کې شکونه او وسوسه اچوي چې له تاسې سره شخړه وکړي.

درېیمه ډله: د شیطان د ملګرو درېیمه او تر ټولو مشهوره ډله کافران یا منافقان دي.

د دوی په اړه الله تعالی فرمايي:

﴿كَمَثَلِ الشَّيْطٰنِ إِذْ قَالَ لِلْإِنسٰنِ اكْفُرْ فَلَمَّا كَفَرَ قَالَ إِنِّى بَرِىٓءٌ مِّنكَ إِنِّىٓ أَخَافُ اللَّهَ رَبَّ الْعٰلَمِينَ﴾[^101]---

[^101]: : الحشر، ۱۶ آیت

ژباړه: د منافقانو او کافرانو) مثال د هغه شیطان دی چې هغه لومړی انسان ته وايي کافر شه، کله چې کافر شي بیا ورته وايي چې زه له تا بېزاره یم، زه له الله تعالی ډارېږم چې پالونکی د عالمیانو دی.

په بل مبارک آیت کې الله تعالی فرمايي:

﴿وَقَالَ الَّذِينَ كَفَرُوا رَبَّنَآ أَرِنَا الَّذَيْنِ أَضَلَّانَا مِنَ الْجِنِّ وَالْإِنسِ نَجْعَلْهُمَا تَحْتَ أَقْدَامِنَا لِيَكُونَا مِنَ الْأَسْفَلِينَ﴾[^102]

[^102]: : فصلت، ۲۶ آیت

ژباړه: کافران به ووايي: اې زموږ ربه! وښایه موږ ته هغه پیري او انسانان چې موږ یې بې لارې کړو، چې موږ دوی تر خپلو پښو لاندې کړو چې د دوزخ د کندې خاوندان شي.

څلورمه ډله: د شیطان د ملګرو څلورمه ډله مبذرین دي.

مبذرین هغوی دي چې خپل مال بې ځایه لګوي یا فضول خرچې کوي او خپل مال له ګناه په ډکو کارونو لګوي یا په دې برخه کې پانګونه کوي. دوی په حقیقت کې د شیطان وروڼه دي.

الله تعالی یې په اړه فرمايي:

﴿إِنَّ الْمُبَذِّرِينَ كَانُوٓا إِخْوٰنَ الشَّيٰطِينِ ۖ وَكَانَ الشَّيْطٰنُ لِرَبِّهِۦ كَفُورًا﴾[^103]

[^103]: : الإسراء، ۲۷ آیت

ژباړه: بې ځایه لګښت کوونکي د شیطانانو وروڼه دي او شیطان د خپل رب ناشکره یا کافر دی.

دې آیت ته پوره پام وکړئ، هغوی چې په بې ځایه او له ګناه ډکو کارونو باندې پانګونه کوي یا پرې لګښت کوي، د دوی پایله فقر دی. انجام کې به دوی بېوزله شي. که څه هم لنډه موده دوی مالداره وي. ---

الله تعالی فرمایلې:

﴿الشَّيْطَانُ يَعِدُكُمُ الْفَقْرَ وَيَأْمُرُكُمْ بِالْفَحْشَاءِ ۖ وَاللَّهُ يَعِدُكُمْ مَغْفِرَةً مِنْهُ وَفَضْلًا ۗ وَاللَّهُ وَاسِعٌ عَلِيمٌ﴾[^104]

[^104]: : البقرة، ۲۶۸ آیت

ژباړه: شيطان تاسې له بېوزلۍ نه وېروي او شرمناك چلن غوره كولو ته مو هڅوي، خو الله خپل بخشش او پېرزوینې ته تاسې هيله من كوي، الله د ډېر پراخ لاس خاوند او پوه دى.

د الله تعالی او د هغه د بندګانو تر ټولو لوی دښمن شیطان دی.

قسم یې کړی چې تر قیامته به انسانان بې لارې کوي او خپله دښمني به ورسره پالي. دا هغه شوم مخلوق او نامرده دښمن دی، چې انسان د تباهۍ کندې ته ورټېل وهي، بیا ورته وايي چې زه له تا بېزاره یم. د دې لپاره چې موږ تاسې ددغه مکار او کمزوري دښمن په لومه کې ګیر نه شو، باید پورته صفاتو څخه ځان وساتو تر څو د شیطان ملګرتیا مو په ناپامۍ نه وي کړې.

# په دنیا کې هر شی ختمېدونکی دی

یوه پاچا خپل وزیر ته وویل داسې یوه خبره راته وکړه چې زما خوشحالي په خپګان او خپګان په خوشحالي بدل کړي.

هغه ورته وویل: هر حالت ختمېدونکی دی!

یعنې هېڅ شی دوام نه کوي، که خپګان وي، که خوشحالي وي، که مال وي، که قوت وي او که بل هر هغه څه وي چې موږ تاسې پرې تکیه کړې. ---

رښتینې اتلولي دا ده چې په آزموینه کې بریالي شوو.

الله تعالی فرمايي: ﴿وَإِنْ كُنَّا لَمُبْتَلِينَ﴾[^105]

[^105]: : المؤمنون، ۳۰ آیت

ژباړه: او هرو مرو موږ تاسې آزمایوو.

ابتلا یا امتحان زموږ د پيداکولو لامل دی. که آزمایښت نه وای؛ ملایکې بس وې چې د الله تعالی عبادت وکړي.

اتلولي دا نه ده چې له امتحان څخه بچ شې، بلکې پکې بریالی شې.

الله تعالی موږ د مال په راکولو یا د مال په اخیستلو امتحانوي.

مېړه له ښځې او مېرمن له مېړه سره په اړیکه او چلند کې د ناخوالو له امله ازمویل کیږي چې صبر کوي او که نه. که ښه ژوند ولري هم امتحانیږي چې ایا د الله پاک شکر ادا کوي او که نه.

په ښه اولادونو یا په بدو، سخت یا خوشاله ژوند، ښه مقام یا ټيټ منصب، په قوت او ضعف، په فقر او شتمني او بل هر حالت کې انسان ازمویل کیږي.

باید په دې آزموینو کې بریالي شوو چې په دنیا او آخرت کې هم بریا ترلاسه کړو. باید د الله تعالی په امتحان کې ځانونه بریالي کړو.

# څنګه پیاوړي کېدای شو؟

زموږ ځوانان باید د اسلامي اُمت د تېرو شوو صالحو علماوو پر پل، قدم کېږدي او له هغو دې زده کړي چې د ژوند په کومو اړخونو کې څومره پياوړي وو؟---

له هغو څخه لاندې ټکي د بېلګې په توګه یادوم:

١- د ايمان پياوړتيا

٢- په دين وياړ

مسلمان ځوان بايد پر خپل دين باندې ووياړي او د خپل دين د وياړونو په اډانه کې پياوړى وي. لکه څرنګه چې جعفر بن أبي طالب رضي الله عنه د حبشې له پاچا سره په خبرو کې په خپل دين وياړ کړی و.

لکه څرنګه چې ربعي بن عامر د وخت د لوى طاغوت (رستم فارسي) په مخکې درېدلی و او په ډېر جرأت سره یې د الله پاک د دین ارزښت ورښودلی و.

همداسې عز بن عبدالسلام چې د مصر د پاچا (ايوب) په مخکې خپل سر نه ټيټوي او حق وینا ورته کوي.

په ننني عصر کې هم موږ ځيني ځوان پياوړي علماء لرو چې د لويو قدرتونو پر وړاندې په ډېره څرګنده خپله خبره کوي او له الله تعالی پرته له بل چا ویره نه لري.

۳- اخلاقي پياوړتيا

مسلمان ځوان باید د خپل عزت، عفت او امانت په ساتلو کې غښتلی او رښتينی وي، د خپلو مسلمانانو وروڼو پر وړاندې ډېر نرم او د دین د دښمنانو په مقابل کې سخت وي.

له خپلو مسلمانو ورونو سره باید مرسته کوونکی، رحم کوونکی او له تیروتنو تیرېدونکی وي. ---

۴ - علمي پياوړتيا

مسلمان ځوانان د ژوند په نورو برخو کې د پياوړتيا تر څنګ د علم په ډګر کې هم بايد تر نورو مخکښ، خلاق او نوښتګر وي.

۵- دعوت او سياسي برخه کې پياوړتيا

د مسلمانانو اوسنيو بدمرغيو او ځینو فاسدو نظامونو ته په پام سره د ځوانانو مسووليت دی څو د اسلام په خپرولو او پلي کولو کې کوټلي ګامونه واخلي. د ټولنې، ملت او هېواد ستونزې درک کړي او د حل لارې ورته ولټوي او په دې برخه کې خپله وجيبه اداء کړي.

۶ - جسمي پياوړتيا

اسلام لکه څنګه چې په معنوي برخه کې د مسلمانانو پر پياوړتيا ټينګار کوي همدارنګه پر جسمي پياوړتيا او روغتيا هم ټينګار کوي.

اسلام سست او ناتوانه انسان ته اړتیا نه لري او که مسلمان ځوان خپلې بدنې روزنې ته پاملرنه ونه کړي خپل دین ته ګټه نه شي رسولی.

دې ته په کتو د ځوانانو وجيبه او مسووليت دی چې د خپل دين خدمت وکړي، پرې ووياړي، ګټې يې په پام كې ونيسي، خپلې معنوي او جسمي پياوړتيا ته په کلکه پام وکړي، په ځان کې كمزوري ټكي له منځه يوسي او له وخت څخه سالمه ګټه پورته کړي.

ځکه الله پاک له انسان څخه د ځوانۍ د پړاو پوښتنه کوي، چې ځواني یې څنګه او په څه ډول تېره کړه او د الله پاک حساب په رښتيا ډېره سخته ده. ---

# تر ټولو لویه بدبختي

د انسان لپاره تر تولو لویه بدبختي دا ده چې دی مړ شي خو ګناهونه یې ژوندي وي.

ښه بېلګه یې هغوی دي چې په ټولنیزو شبکو کې غیر اخلاقي او ناروا ویډیوګانې او انځورونه خپروي. دوی له دنیا لاړ شي، خو د دوی په لاسونو خپاره شوي شیان نور کسان لاس په لاس کوي او عذاب یې د دوی ترڅنګ اصلي خپروونکي ته هم رسیږي؟ همغوی ته چې نشر کړي یې دي یا هغوی ته چې لاس په لاس کوي یې او ټول پکې له ګناه خپله برخه ترلاسه کوي.

الله تعالی داسې خلکو ته سخت ګواښ کړی.

﴿إِنَّ الَّذِينَ يُحِبُّونَ أَنْ تَشِيعَ الْفَاحِشَةُ فِي الَّذِينَ آمَنُوا لَهُمْ عَذَابٌ أَلِيمٌ فِي الدُّنْيَا وَالْآخِرَةِ ۚ وَاللَّهُ يَعْلَمُ وَأَنْتُمْ لَا تَعْلَمُونَ﴾[^106]

[^106]: : النور، ۱۹ آیت

ژباړه: كوم كسان چې د مؤمنانو په منځ کې فحشاء خپرول خوښوي، دوی لره په دنيا او آخرت كې دردناك عذاب دی. الله پوهېږي او تاسې نه پوهېږئ.

والله دا لوی ناورین دی.ځینې خلک دا کارونه د دې لپاره کوي چې نور خوشحاله کړي یا یې ساعت تېر شي.

خو له دې غافل دي چې دا څو لایکونه کمنټونه به څه ګټه وکړي؟

که یې په دې نیت کوي چې د خلکو ساعت تېر شي، د خلکو به ساعت تېر شي خو د هغه ګټه پکې څه ده؟ ---

# اووه ډله کسان چې په قیامت کې د عرش تر سیوري لاندې وي

ابو هریرة رضي الله عنه له خیرالبشر ﷺ نه روایت کړی:

«سَبْعَةٌ يُظِلُّهُمُ اللَّهُ يَومَ القِيَامَةِ في ظِلِّهِ، يَومَ لا ظِلَّ إِلَّا ظِلُّهُ: إِمَامٌ عَادِلٌ، وَشَابٌّ نَشَأَ في عِبَادَةِ اللَّهِ، وَرَجُلٌ ذَكَرَ اللَّهَ في خَلَاءٍ فَفَاضَتْ عَيْنَاهُ، وَرَجُلٌ قَلْبُهُ مُعَلَّقٌ في المَسْجِدِ، وَرَجُلَانِ تَحَابَّا في اللَّهِ، وَرَجُلٌ دَعَتْهُ امْرَأَةٌ ذَاتُ مَنْصِبٍ وَجَمَالٍ إلى نَفْسِهَا، قالَ: إنِّي أَخَافُ اللَّهَ، وَرَجُلٌ تَصَدَّقَ بِصَدَقَةٍ فأخْفَاهَا حتَّى لا تَعْلَمَ شِمَالُهُ ما صَنَعَتْ يَمِينُهُ»[^107]

[^107]: : متفق علیه

په دې حدیث کې راغلي:

د قیامت په ورځ به الله تعالی په اووه کسانو په داسې حال خپل سیوری وغوړوي په کومه ورځ چې به د هغه له سیوري څخه پرته بل هېڅ سیوری نه وي.

۱: عادل مشر

۲: هغه ځوان چې د الله په عبادت کې را لوی شوی وي.

۳: هغه سړی چې زړه یې له جوماتونو سره تړلی وي.

۴: هغه دوه کسان چې یوازې د الله پاک لپاره مینه کوي، د الله تعالی لپاره یو ځای کېږي او د الله عزوجل لپاره جدا کېږي.

۵: هغه کس چې یوه ښایسته او شتمنه مېرمن یې بد اخلاقۍ ته ور وبولي او هغه ترې انکار وکړي یا ورته ووایي چې زه له الله تعالی وېرېږم. ---

۶: هغه څوک چې صدقه او خیرات په ښي لاس ورکړي، خو چپ لاس یې پرې خبر نه شي.

۷: هغه کس چې په یوازیتوب کې الله یاد کړي او له سترګو یې اوښکې وبهېږي.

الله تعالی دې موږ او تاسې د دغو اووه کسانو په ډله کې شامل کړي.

# شتمني یا بېوزلي د الله تعالی د محبت نښه نه ده

الله پاک قارون ته ډېر مال ورکړی و، خو دښمن یې و.

جلیل القدر صحابي عبدالرحمن بن عوف رضي الله عنه ته یې پراخ مال ورکړی او د الله تعالی دوست و.

فرعون لوی مقام او ګڼ امکانات درلودل، خو د الله تعالی دښمن و. سیلمان علیه السلام هم د ځمکې واکمن او د امکاناتو خاوند و خو د الله تعالی بنده او پیغمبر و.

دنیا او مالداري د الله تعالی د مینې یا د کرکې نښه نه ده.

رسول الله ﷺ فرمايلي: «لَوْ كَانَت الدُّنْيَا تَعْدِلُ عِنْدَ اللَّه جَنَاحَ بَعُوضَةٍ مَا سَقَى كَافِرًا مِنْها شَرْبَةَ مَاءٍ»[^108]

[^108]: : رواه الترمذي، وَقالَ: حديثٌ حسنٌ صحيحٌ

ژباړه: که دنیا د الله تعالی پر وړاندې د میاشي د وزر په اندازه ارزښت لرلای؛ کافر به ترې څکه نه وه کړې.

یعنې که دنیا ارزښت لرلای، کافر به ترې د اوبو د یوه غوړپ په اندازه هم برخه نه وه ترلاسه کړې. ځکه کافر د الله پاک دښمن دی، نو دښمن خو له نعمته محروم وي. همدا د دنیا ريښتینی ارزښت دی. ---

# زموږ د بدمرغیو اصلي لامل څه دی؟

له بده مرغه چې اسلامي اُمت خپل پخوانی برم او هیبت له دې کبله له لاسه ورکړی چې ليک او لوست ته يې شا کړې او د خپلو پخوانيو مخکښو علماوو لاسته راوړنې يې هېرې کړي.

تر دې چې د لوست او مطالعې د نه کولو له امله يې په نړۍ کې موقف کمزوری او له پامه غورځول شوی. د نننيو مسلمانانو د مطالعې کچه د دوى د رسالت او خپل اصلي حیثیت ترلاسه کولو لپاره بسنه نه کوي. هغه څوک چې غواړي په نړۍ د ویلو لپاره څه ولري او د اسلامي رسالت دروند پېټى پورته کړي؛ بايد په علمي او فکري ډګرونو کې تر نورو مخکې وي او تر هر چا ډېره مطالعه وکړي.

بايد په اسلامي او عصري علومو او ټکنالوژۍ برخه کې تر نورو امتونو پرمختګ وکړي او غښتلي وي. که داسې نه وي؛ نو له نورو ايډيالوژيو او فکرونو سره د سيالۍ او مقابلې ډګر کې به د اوس په شان همېشه وروسته پاتې او ناکام وي.

نننۍ نړۍ د ډول ډول ايډيالوژيو له کبله ځانګړې ده.

د کفر او باطل لپاره شپه او ورځ کار کیږي تر څو باطل پرسته پر نړۍ حاکم او واکمن وي. خو د دوی په مقابل کې مسلمانان هغسې هڅې او کار نه کوي چې له دوی یې تمه کیږي.

همدا لامل دی چې په نني عصر کې باطل په ظاهرا برلاسی ښکاري.

الحمدلله ګڼ مسلمان علماء او مفکرين له اسلام څخه د غوره دفاع په خاطر بوخت دي او په نړیواله کچه هڅې کوي. ---

دا ټولې هڅې د اسلامي اُمت د ويښتابه او په نړۍ کې د دوى د هويت د څرګندېدو لپاره کېږي.

خو زه او ته باید له ځانه وپوښتو چې موږ څه کړي؟

ځکه د څو کسانو زیار او هڅې کفایت نه کوي، باید هر مسلمان د خپل دین د خپرولو او ملاتړ لپاره نه ستړې کېدونکې هلې ځلې وکړي او ځان مسؤل وګڼي.

که د اسلامي اُمت ځوان نسل له لوست او مطالعې نه لرې پاتې شي، دا ټولې هڅې بې ځايه ځي او دا طبيعي خبره ده چې پردى کلتور او باطل نظام پر اسلامي ټولنې واکمنیږي.

د کمې مطالعې ستونزه یوازې په ځوانانو او څو مسلمانو هېوادونو پورې نه ده محدوده، بلکې که عمومي کچه باندې پام ورته وشي، د مسلمانانو د مطالعې اوسط له غیر مسلمانو څو برابره ټیټ دی.

هغه ‌دين چې پيل يې په لوست او مطالعې کېږي او وياړ يې هم په همدې کې نغښتى دی، د پيروانو حالت يې اوس دې پولې ته رسېدلى دی چې د لوست په وروستۍ ليکه کې ولاړ دي او په خپل ميراث او نړيوالو علمي لاسته راوړنو کې ځانګړې ونډه نه لري.

زموږ په ژوند کې لوست او مطالعه حياتي اصلونه دي. پر دې بايد پوه شو چې هر انسان که په هره علمي کچه (نبوغ، فوق الاستعداد، با استعداد…) کې اوسي، لوست او مطالعې ته اړتيا لري. د نویو علمي لاسته راوړنو لپاره کوښښونه او پر هغو پوهېدنه په اوسني وخت کې د ناپوهۍ له منځه تللو يوازېنۍ لاره ده. ---

او د اسلام صحيح فهم ته د رسېدو لپاره هم بايد له علمي لاسته راوړنو او د نورو علماوو له فکرونو خبر واوسو.

که په ټولنه کې په پوهه سمبال، مستعد، مصلح او له دين څخه صحيح فهم لرونکي کسان رامخته نه شي او مخکښ رول ونه لوبوي، ځاى به يې ناپوه خلکو خپل کړى وي.

هغوی چې لوست کوي او هغوی چې یې نه کوي، د ځمکې او آسمان فرق لري.

الله تعالی فرمايي:

﴿ [قُلْ هَلْ يَسْتَوِي الَّذِينَ يَعْلَمُونَ وَالَّذِينَ لاَ يَعْلَمُونَ](http://www.mezan.net/books/data/70/alhadi_0731007.html)﴾[^109]

[^109]: : الرعد، ۹ آیت

ژباړه: آيا برابر دي هغه کسان چې پوهېږي او هغه کسان چې نه پوهېږي؟

په دغه حکم کې هغو کسانو ته هم اشاره ده چې د عبادت په پلمه يې د مطالعې او زده کړې لاره پرېيښې او فکر کوي چې د ثواب یوازینۍ لاره عبادت دی او بس.

خو حضرت محمد ﷺ فرمايي: «د عالم لوړوالى پر عابد دومره دى لکه زما لوړوالى ستاسو تر ټولو پر کمزوري باندې»[^110]

[^110]: : رواه الترمذي

د مطالعې نه کول د دې لامل هم کېږي چې مسلمانان تر ټولو وروسته پاتې او د دښمنانو په دام کې ګیر شي.

په دې ډول شرايطو کې مسلمان ځوانان بايد دغه ګواښ او له امله يې پېښېدونکي زيانونه درک کړي او ویې پېژني. ---

مسلمان ځوان باید په ټولنه کې د مطالعې د کچې د لوړاوي او ددغه کلتور عامولو ته د خپلو پلانونو په لومړيتوبونو کې ځای ورکړي.

هم بايد خپله په ورځني ډول د مطالعې لپاره يو ځانګړى وخت ولري او هم دې دغه زمينه نورو ته په ځانګړي ډول ښځو ته هم برابره کړي.

موږ که غواړو په نړیواله کچه کلک دریځ او پېژندل شوی موقف او نړیوالو په کتار کې ځانګړی ځای ولرو، باید تر نورو امتونو ډېره زدکړه او مطالعه وکړو.

ځکه د سيالۍ په اوسني ډګر کې کمزورى انسان ځاى نه لري او هغه څوک چې پياوړى فکر او د هويت ځانګړنه لري د يو بشپړ او سم پلان له لارې يې هدف ته د رسېدو لاره هم لنډه ده.

په ټولنه کې ډېر داسې کسان پيدا کېږي چې په فلسفه، تاريخ، ساينس او نورو معاصرو علومو کې تخصص لري خو له بده مرغه چې له دين څخه هېڅ پوهه نه لري. برعکس داسې کسان هم شته چې په ډېرو ابتدايي دیني زدکړو بسنه کوي او له ساینسي زدکړو سره مخالفت کوي، چې دا پخپله د ټولنې د کمزوري کولو عمده لامل کیږي.

# د الله تعالی نظام عجیب دی

مال، جمال، قوت او نور ډېر نعمتونه هر انسان ته ورکوي، خو فکري او جسمي سکون او قلبي اطمینان یا ډاډ بیا په خپلو ځانګړو مؤمنو بنده ګانو لوروي.

دا د سکون یا زړه ډاډ په جدي اهمیت دلالت کوي او ښيي چې سکون د الله تعالی تر ټولو لویه لورینه ده. ---

خوشبخت دی هغه انسان چې په دغه ډله کسانو کې وي. باور وکړئ سخته ده چې ارزښت یې بیان کړای شم. خلاصه دا چې سکون یا د زړه ډاډ د ژوند یو له مهمو نعمتونو څخه دی.

دا لوی نعمت څنګه ترلاسه کیدای شي؟

الله تعالی فرمايي:

﴿الَّذِينَ ءَامَنُوا وَتَطْمَئِنُّ قُلُوبُهُم بِذِكْرِ اللَّهِ ۗ أَلَا بِذِكْرِ اللَّهِ تَطْمَئِنُّ الْقُلُوبُ﴾[^111]

[^111]: : الرعد، ۲۸ آیت

ژباړه: همدغه (د الله لوري ته ګرځېدونکي) خلك هغه كسان دي چې ایمان یې راوړی او د هغو زړونو ته د الله په ياد سره ډاډينه یا سکون ور په برخه کېږي. خبردار اوسئ! همدغه د الله ياد هغه شى دى چې زړونو ته ډاډ ور په برخه کوي.

# له ځوانانو د اسلام غوښتنه څه ده؟

اسلام په ښکاره ډول له ځوانانو غواړي چې غښتلي و اوسي. پياوړتيا او غښتلتيا په شخصيت جوړونه او د ژوند د سمون په برخو کې مهم ټکي دي او ځوانان بايد دغه مهم اصلونه په ځان کې پیاوړي کړي.

خیرالبشر ﷺ فرمايي: «المؤمن القوى خير وأحب الى الله من المؤمن الضعيف»[^112]

[^112]: : رواه مسلم

ژباړه: غښتلى مؤمن له کمزوري او کم وسه مؤمن څخه بهتر او د الله تعالی ډېر خوښ دى. ---

الله سبحانه و تعالى د انفال په سورت کې فرمايي:

﴿وَأَعِدُّوا لَهُمْ مَا اسْتَطَعْتُمْ مِنْ قُوَّةٍ﴾[^113]

[^113]: : الأنفال، ۶۰ آیت

ژباړه: د خپلو دښمنانو پر وړاندې په ځواک او قوت سره تيارى ونيسئ.

انسان بايد د ژوند په هر پړاو کې او د پېښو په هر بهير کې ځواکمن او غښتلی وي. د اسلام غوښتنه دا ده چې اُمت يې تر ټولو زيات پياوړی، عزتمن او سرلوړى وي.

# آیا ما ګنهګار به الله وبښي؟

په روایتونو کې راځي چې د موسی علیه السلام په زمانه کې یو ځوان و، ډېر زیات بدکار، ګنهګار او پر خپل ځان ظالم و.

د کلي خلکو نوموړی په ډېرې بې احترامۍ له ښاره په دې دلیل وشړلو چې هغه ځوان ډېر ګنهګار و او داسې نه چې د هغه له امله الله تعالی پر هغوی قهر نازل کړي.

هغه ځوان له هغه وروسته په یوه کنډواله کې ژوند پیل کړ. په دې ځای کې د هغه لپاره د خوراک او څښاک هېڅ نه و او نه یې کوم خپلوان و، بس یوازې یې ژوند کاوه.  
یوه ورځ الله تعالی موسی علیه السلام ته وحیه وکړه چې زما له ولیانو څخه یو ولي وفات شوی دی؛ هلته لاړ شه، هغه ته غسل ورکړه، د جنازې لمونځ یې وکړه او په کلي کې اعلان وکړه چې که د هر چا ګناه ډېره زیاته وي او په دې جنازه کې ګډون وکړي؛ الله تعالی به یې ګناهونه ورته وبخښي. ---

کله چې موسی علیه السلام دا اعلان وکړ، بې شمېره خلک له خپلو کورونو را ښکاره او د جنازې په ځای کې را غونډ شول، خلکو د مړي له مخ نه د پردې په لرې کولو مړی و پېژانده او موسی علیه السلام ته یې عرض وکړ چې اې د الله نبي دا خو هغه فاسق دی چې مونږ له کلي شړلی و، د دې خبرې په اورېدو موسی علیه السلام په تعجب شو، موسی علیه السلام چې کله مړي ته وکتل حیران شو او وې ویل چې دا خو ریښتیا همغه ګنهګار ځوان دی چې بې له ګناه څخه به یې ژوند نه شو کولای. آیا د ده په اړه الله تعالی ماته وحیه کړې؟ الله تعالی موسی علیه السلام ته بیا وفرمایل چې دا خلک رښتیا وایي!

کله چې خلکو دا ځوان له ښار څخه وشړلو، موده وروسته د یخوالي له امله دا ځوان ناروغ شو، نو یي ښي او کیڼ خوا ته په کتلو نه ملګری، نه کوم خپل او خپلوان تر نظر شول، د یوازېتوب، غربت او ذلت احساس یې وکړ او بیا یې وویل: "الهي! زه ستا له بندګانو څخه یو بنده یم، له ښار څخه شړل شوی یم، څوک مې په ښار کې د ژوند کولو لپاره نه پرېږدي. يا الله! که زه په دې پوهېدای چې هغه عذاب چې ته يې ما ته راکوې، ستا په ملکیت کې زیاتوالی رامنځ ته کوي یا هغه بخښنه چې ته پرې ما بخښې، ستا په پادشاهي کې څه کمی راولي، نو ما به هېڅکله له تا د بخښنې غوښتنه نه وای کړې، خو زما ساتونکی او بخښونکی پرته له تا بل څوک نه دی، ځکه تا په خپله ویلي چې زه تر ټولو ډېر لوی بخښونکی او مهربان یم! بیا نو هیله کوم چې زما زړه مه را ماتوه!" ---

الله پاک موسی علیه السلام ته وفرمایل، اې موسی !آیا ما ته دا مناسبه ده، چې د هغه دعا رد کړم په داسې حال کې چې دی زما څخه په ډېره عاجزۍ زما د صفاتو په یادولو د بخښنې غوښتنه کوي او رڼې اوښکې تویوي. اې موسی! زه په خپل عزت قسم کوم! که دې ځوان د نړۍ د ټولو وګړو لپاره بخښنه غوښتې وای؛ ما به د دې ځوان د تواضع په خاطر دا ټول خلک بخښلي وو!

اې موسی! زه د غریب او بې وسه خلکو مرستندوی، دوست، طبیب، او پر داسې خلکو ډېر مهربان یم.

هغه ګناهګار ځوان، چې بې له ګناه څخه یې بل کار نه و زده، له هغه نه الله تعالی ولي جوړوي، هغه هم یوازې په یو وار توبه!؟

زموږ خالق ډېر مهربان او پوره رحم لرونکی دی، مګر موږ د دعا د غوښتلو په طریقه نه پوهېږو، که موږ په سمه توګه د الله تعالی څخه دعا وغواړو، هغه به راته ټول ګناهونه معاف کړي!  
یا الله سبحانه و تعالی مونږ ټول ستا ډېر ګناهګار بندګان یو، موږ ته هم بخښنه وکړه!

یادونه: که څه هم دا کیسه په کوم صحیح حدیث نه ده روایت شوې، خو محتوا یې د ځینو مبارکو حدیثونو مصداق ده چې پر انسان د الله تعالی پراخه رحمت ښيي. ---

# په ناپوهۍ د اسلام ضد دعوت

ځينې اسلامي دعوتګران نه پوهېږي چې دوى په ناپامۍ یا غیر ارادي ډول د اسلام په ضد دعوت کوي.

خصوصاً د سخت مزاج او خشن اسلوب لرونکي دعوتګران چې ځان ورته په حقه او نور بې لارې ښکاري او خلکو ته سپک نظر کوي.

په متکبرانه ډول خلکو ته د هغوی د ګناهونو پېغورونه ورکوي او په داسې انداز خبرې کوي لکه دی چې تر ټولو نېک انسان وي خو ټول خلک بیلارې او ګنهګاران وي.

# د سعادت، خوشحالۍ ترلاسه کولو عملي لار

په اوسني وخت کې له ډېرو کسانو په ځانګړې توګه له ځوانانو سعادت، خوشحالي، سکون یا آرامښت ورک شوي، ډېری انسانان د ژوند په هر امکان هڅه کوي چې دا نعمتونه بیا مومي، خو نه شي کېدای.

خو د دغه نعمتونو د موندلو لارې دا دي:

لومړۍ: په دې یقین ولرئ، هر هغه شی چې تاسې ته مقدر دی یعنې تقدیر کې درته ټاکل شوی، هغه حتماً کیږي، که ته څومره کوشش هم وکړې. نو یقین ولره چې ځینې کارونه تقدیري وي.

عَنْ ابْنِ عَبَّاسٍ ، قَالَ:"كُنْتُ خَلْفَ رَسُولِ اللَّهِ صَلَّى اللَّهُ عَلَيْهِ وَسَلَّمَ يَوْمًا، فَقَالَ: «يَا غُلَامُ إِنِّي أُعَلِّمُكَ كَلِمَاتٍ، احْفَظِ اللَّهَ يَحْفَظْكَ، احْفَظِ اللَّهَ تَجِدْهُ تُجَاهَكَ، إِذَا سَأَلْتَ فَاسْأَلِ اللَّهَ، وَإِذَا اسْتَعَنْتَ فَاسْتَعِنْ بِاللَّهِ، وَاعْلَمْ أَنَّ الأُمَّةَ لَوْ اجْتَمَعَتْ عَلَى أَنْ يَنْفَعُوكَ بِشَيْءٍ لَمْ يَنْفَعُوكَ إِلَّا بِشَيْءٍ قَدْ كَتَبَهُ اللَّهُ لَكَ، وَلَوْ اجْتَمَعُوا عَلَى أَنْ يَضُرُّوكَ بِشَيْءٍ لَمْ يَضُرُّوكَ إِلَّا بِشَيْءٍ قَدْ--- كَتَبَهُ اللَّهُ عَلَيْكَ، رُفِعَتِ الأَقْلَامُ وَجَفَّتْ الصُّحُفُ»[^114]

[^114]: : رواه الترمذي (2516)، قال الترمذي رحمه الله : "هَذَا حَدِيثٌ حَسَنٌ صَحِيحٌ

ژباړه: له ابن عباس رضي الله عنه څخه روایت دی چې ویلي یې دي، یوه ورځ په رسول الله ﷺ پسې روان وم نو یې راته وویل: اې ځوانه، څو کلیمې در زده کوم: الله پاک په یاد ساته هغه دې نه هېروي، الله پاک مه هېروه هر ځای به درسره وي، که څه غواړې یوازې یې له الله پاک نه غواړه او که مرستې ته دې اړتیا وه، یوازې یې له الله پاک څخه غواړه. او پوه شه چې که ټول اُمت راټول شي چې تا ته ګټه ورسوي، هېڅ ګټه به درته ونه شي رسولای؛ مګر دا چې د الله پاک خوښه وي یا یې درته دغه مرسته په تقدیر کې لیکلې وي او که ټول خلک راټول شي چې تاته تاوان واړوي، نه یې شي کولای؛ مګر دا چې الله پاک ستا لپاره تقدیر ټاکلی وي. قلمونه پورته شول او رنګونه وچ شول، یعنې دا هر څه چې شوي او کیږي تر قیامته لیکل شوي او هېڅ شی د الله له پریکړې وتلای نه شي.

دا کاینات، لمر، ځمکه، نورې سیارې، سمندرونه او نور مخلوق څوک کنټرولوي؟ او واک یې د چا په لاس کې دی؟

ځواب تر لمر روښان دی: الله تعالی! ښه نو ستا ماغزه، معده، زړه او د بدن نظام چا فعال ساتلی او د چا په امر فعالیت کوي؟

ځواب: د الله سبحانه و تعالی. ---

کله چې الله تعالی لمر، سپوږمۍ، ټول کاینات او ستا وجود هر څه کنټرولوي او په ښه ډول یې تدبیر د کایناتو خالق پخپله نیسي، نو بیا ولې ځان په دې نه پوهوې چې ستا غیر اختیاري چارې هم د الله تعالی په واک کې دي؟

ستونزه دا ده چې موږ په خپل قاصر عقل یقین نه کوو او خپلې چارې مو الله تعالی ته پوره نه دي سپارلې.

هغه وخت ته راحت او آرام ژوند کولای شې چې په دې یقین وکړې چې په تقدیر کې لیکل شوي هر څه حتماً ترسره کیږي، ځکه باید ټول خپلې چارې الله تعالی ته وسپارو. که دا کار وکړې، ارام او له سعادت ډک ژوند به ولرې.

ته باید د توکل اسباب برابر کړې او باقي پر الله پاک توکل وکړې، که داسې وکړې ژوند به دې ورسره هوسا شي.

دویمه: چار چاپېر وګوره، کوم ملګري دې منفي فکره دي؟

آیا داسې ملګري لرې چې تل دې په غوږ کې له ناهیلۍ ډکې خبرې زمزمه کوي؟ تل درته وايي دا کار نه کېږي، ولا سخت دی، ته یې نه شې کولای، ته دا ستونزه لرې.

داسې ملګري بدل کړه، له دوی سره مه کېنه او هغه چا سره ملګرتیا کوه چې تا ته مثبته انرژي دربخښي. زما او ستا ټولنه له بده مرغه له منفي فکره کسانو ډکه ده. ملګرتیا یې پرېږده او ځان ته ښه ملګري وټاکه. داسې ملګري چې په پوهې او په ناپامۍ تا ته انرژي دربخښي. ---

درېیمه: د ځان لپاره چاپېریال بدل کړه، که دې دنده یا کاروبار ستړی کوونکی وي، داسې وي چې زړه دې نه ورځي خو قدمونه دې کش کاږي، که امکان لري بدل یې کړه.

ځان ته داسې چاپېریال جوړ کړه چې زړه او قدمونه دې یو ځای ورځي.

اوسنی هر حالت چې ته یې لرې ترې راووځه، ځان سره یوه شېبه فکر وکړه، کوم هغه شی دی چې تا ځوروي؟ ستا حالت یې بد کړی.

د بدلون جدي اقدام یې وکړه.

# اندېښنه مه کوه

ډاډه اوسه د الله پاک له طرفه چې کومه دروازه درته خلاصه شوې وي، هېڅوك يې نه شي بندولى، یوازې د صبر امتحان کې ځان کامیاب کړه.

# د ایمان تله؛ څنګه خپل ایمان اندازه کړم؟

د ایمان د اندازه کولو معیار څه دی؟ څنګه کولای شم پوره ایمان ولرم یا کامل مؤمن شم؟ آیا ایمان مې قوي دی که ضعیف؟

رسول الله ﷺ د ایمان د اندازه کولو یوه ښه تله موږ ته راښودلې. راځئ په دې تله خپل ایمان وتلو:

«لا یُؤمِنُ احدُکُم حتي یُحِب لأخِیهِ ما یُحبُّ لنفسه»[^115]---

[^115]: : متفق علیه

ژباړه: هېڅوک کامل مؤمن یا ایمان راوړونکی کېدای نه شي، تر هغې چې هر هغه څه چې د ځان لپاره خوښوي، د خپل مسلمان ورور لپاره یې هم خوښ کړي.

څومره آسانه تله ده چې خپل ایمان پرې وتلو!؟

ته د ځان لپاره څه خوښوې؟

آیا نه غواړې خلک دې غیبت وکړي؟ نو ته هم د نورو غیبت مه کوه؟

که ته نه غواړې چې خلک دې پټ عیبونه یا رازونه ولټوي او رسوا دې کړي، ته هم د خلکو په اړه تجسس مه کوه.

دا د یوې قاعدې په توګه ځان ته وټاکه او تل یې په یاد ساته.

ایمان د دې لپاره نه دی راغلی چې تر جوماتونو او مدرسو یې ځانګړی کړو او هلته دې بندي وي. اسلام د دې لپاره راغلی چې زموږ ټولنه منظمه کړي، زموږ اخلاق او چلند پاک کړي، مسلکي، اصولي او نېک یې کړي او په مرسته یې موږ سپيڅلی ژوند وکړو چې له مرګ وروسته ژوند مو هم سپيڅلی او بختور وي!

دین موږ ته وايي: تر هغې دې ایمان نه پوره کېږي چې له خلکو سره داسې رفتار وکړې کوم چې د ځان لپاره خوښوې.

د ښه مسلمان اوسېدو لپاره دا قاعده ځان ته وټاکه، هر کار چې کوې، له ځان سره دا فکر وکړه چې دا کار د ځان لپاره څه ډول غواړې، بیا یې همغسې وکړه.

آیا کله چې ته د یو مسلمان ورور یوه ستونزه حل کړې، په شونډو یې موسکا خپره کړې، یا ترې یو تشویش لرې کړې، یا یې یو حاجت ور پوره کړې، د خوشحالۍ او راحت احساس کوې؟---

نو بیا دې مبارک شه، ته د حدیث مصداق او مؤمن یې ان شاء الله!

که دې ځواب منفي وي یا فکر کوې چې داسې نه یې، بیا نو پر خپل ایمان ووېرېږه! هغه مسلمان چې د خلکو په خوښیو خوشحالیږي؛ مؤمن دی.

# اصلي مېړانه

دا ميړانه نه ده چې پخپل زوى باندې د محمد نوم کېږدې، بلکې ميړانه دا ده چې د محمد ﷺ په اخلاقو يې تربيه کړې.

# په ځوانانو کې د بې لارۍ لاملونه

د ټولو لوړو او اوچتو اخلاقي، علمي، سياسي، ټولنيزو او انساني ارزښتونو د لاس ته راوړلو لپاره الله سبحانه و تعالى د اسلام مبارک دين په چوکاټ کې غوره اصول ټاکلي، چې انسانان د دغو اصولو په عملي کولو سره د انساني خلقت د هدف پر لور سوق شي او هغه څه چې الله تعالی په دنيا او آخرت کې د انسانانو د نېکمرغۍ په خاطر په پام کې نيولي؛ ترلاسه کړي.

الله جل جلاله په قرآن کريم کې د هغو څو ځوانانو يادونه کوي چې هغوى له کفر، شرک، بت پرستۍ، بد اخلاقۍ، فحشاء او ګناه څخه د خوندي پاتې کېدو په خاطر د کفر او بت پرستۍ له طاغوت صفته واکمنانو بغاوت اعلان کړ. د توحيد او د الله جل جلاله لار يې خپله کړه او په هغه چاپېريال او ټولنه کې د اوسېدو پر ځاى چې په هغه کې مؤمنان، موحدين او د الله جل جلاله ريښتوني بنده ګان ځورېدل، په زندانونو کې اچول کېدل او د بنده، بنده ګۍ ته مجبور کېدل... ---

د يو لوړ غره پر سر، له ښار او کليو څخه لرې په يو غار کې يې د الله جل جلاله په امر پناه واخيسته، چې دغه ځوانان په قرآنکريم کې د اصحاب کهف په نوم ياد شوي دي.

ما د کهف سورت د ترجمې او تفسیر لړۍ کې د دغه ځوانانو کیسې په ګډون پنځه مهمې او له پندونو ډکې کیسې بیان کړې او نور مهم معلومات پکې دي. زما د یوټيوب او فیسبوک په اکونټونو کې یې موندلی شئ.

د اصحاب کهف کيسه په قرآن کريم کې د دې لپاره ذکر شوې چې دغه کيسه هر ځوان ته د يو انقلابي ژوند درس ورکوي.

هغه داسې چې سر يې بايد له الله څخه پرته بل چا ته ټيټ نه شي، د بنده ګانو د غلامۍ زنځير په غاړه کې وانه چوي، خپل هغه استقلال یا آزادي چې الله جل جلاله ورکړې، د وخت واکمن ته د تقرب په خاطر ونه پلوري. د الله جل جلاله په مرسته او ملاتړ پوره باور ولري او د حق د پاڅون په خاطر د مظلومانو د نجات لپاره او د الله جل جلاله د دين د حاکميت لپاره بايد د مبارزې په جريان کې لويو لويو آزمايښتونو او ستونزو د زغم کلک عزم او اراده ولري.

د ايثار، فداکارۍ او قربانۍ جذبه يې هېڅکله متزلزله نه شي، د مادياتو په مقابل کې د اسلامي جهاد او اسلامي دعوت لاره پرې نه ږدي، که هغه په سنګر کې وي، که په دفتر کې وي، که په هجرت کې وي او که د ژوند په هره برخه او پړاو کې وي. ---

مسلمان ځوانان د اسلامي اُمت د ملا تير دي، نه يوازې د پيغمبر ﷺ د دعوت او د الله جل جلاله د دين طرف ته د بلنې اصلي او اولني ملګري ځوانان وو، بلکې د هر وخت او د هر زمان په اوږدو کې چې الله جل جلاله د بشريت د هدايت او لارښوونې لپاره خپل رسولان او پيغمبران عليهم السلام رالېږلي او د بشريت د ژغورنې لپاره هغوى د الله جل جلاله د دين لور ته د دعوت پيل کړى، ځوانان وو.

همدغه ځوانان وو، چې د الله جل جلاله د پيغمبرانو تر څنګ درېدلي او اسلام مبارک دین یې تر ولسونو رسولى او په دې لار کې يې له هېڅ ډول قربانۍ او فداکارۍ څخه ځان نه دى سپمولى، د حق بيرغ يې اوچت کړی، د ظلم، جهل، فساد، بد اخلاقۍ، کفر او استبداد په خلاف يې نه ستړې کېدونکې مبارزې کړې دي او د الله جل جلاله د رضا د حصول لپاره يې خپله وينه نذرانه او تل يې د باطل او کفر پر خلاف د حق سنګر د خپلو وينو په تويولو ګرم ساتلی دی.

همدغو په الله مينو ځوانانو له اسلام، حق او عدالت څخه په لومړۍ کرښه کې دفاع کړې او همدا وجه ده چې د اسلام دښمنان له همدغو په ايمان او اسلام مينو او مجهزو ځوانانو څخه وېره او خوف لري او کوښښ کوي چې د اسلامي اُمت ځوان نسل په خپلو شيطاني او طاغوتي لومو کې راګير کړي. دوى د مسلمان ځوانانو انحراف لپاره له ټولو هغو وسايلو څخه استفاده کوي چې په اختيار کې يې لري. ---

د اسلام دښمنان غواړي چې د مسلمان ځوان نسل فسق، فجور، فحشاء، بد اخلاقي، جهل او بې لارېتوب ته سوق کړي چې په دغو بدمرغيو د اخته کولو لپاره له بېلابېلو اسبابو او وسايلو څخه کار اخلي.

په اوسني دور کې د اسلام دښمنان د مسلمان ځوانانو د انحراف لپاره ډېر وسايل او امکانات لري چې له هغو په استفادې سره کولای شي د دين له معنويت، حقانيت، وسعت او لوړو اخلاقي، ادبي، علمي او انساني ارزښتونو بې خبره ځوانان منحرف او بې لارې کړي.

مسلمان ځوان باید هوښیار وي او د خپل ژوند په اصلي هدف ځان پوه کړي او خپل ځان هر ډول شیطاني دام کې له غورځېدو وساتي.

# شکلاني عبادت

په اوس وخت کې د ځینو مسلمانانو ستونزه دا ده چې يوازې شعائري عبادتونو ته پام کوي، لکه: (لمونځ، روژه، زکات، حج...) خو تعاملي عبادتونه يې پريښي دي لکه: (اخلاق، صداقت، په ژمنه وفا، له ګاونډي سره ښه سلوک، امانت نه خيانتول...). په داسې حال کې چې د دغه دواړو ډولونو عبادتونو له ډلې یوازې یو یې انسان په آخرت کې بریالی کولای نه شي، الا ماشاء الله.

په قرآن کریم کې هرځای چې د ایمان راوړلو خبره شوې، ورسره د نېکو عملونو خبره هم شوې. مسلمان باید اسلام بشپړ په ځان عملي کړي. عبادتونو ته هم ډېر پام ولري او اخلاق هم هېر نه کړي.

د اسلام مبارک دین درې برخې لري، عقیده، احکام او اخلاق. ---

# دواړو تېروتنه وکړه، یو پیغمبر او بل د الله دښمن شو

آدم علیه السلام او ابلیس علیه اللعنة دواړو د الله تعالی له امر څخه سرغړونه وکړه. ابلیس انسان ته په سجده نه شو او آدم علیه السلام منع شوی کار وکړ. په حقیقت کې دواړو تېروتنه وکړه.

آدم علیه السلام له خپلې تېروتنې وروسته توبه وکړه او د الله تعالی پر وړاندې زارۍ پیل کړې او پر خپله ګناه یې اعتراف وکړ او الله تعالی یې توبه قبوله کړه. خو ابلیس پر خپلې تېروتنې ودرېد او ځان ورته لوی ښکاره شو او تکبر یې وکړ، له همدې امله الله تعالی ورټلو او تر ابده بدبخته شو.

رسول الله ﷺ فرمايي: د انسان په ښي ولي کې د نېکۍ لیکونکې ملایکه او په چپ اړخ کې د بدیو لیکونکې ملایکه ده، چې دواړه د انسان نېک او بد عملونه لیکي. خو الله تعالی د بدیو لیکونکې ملایکه د ښي ولي د ملایکې تابع کړې، کله چې انسان ګناه وکړي د بدۍ ملایکه د ښي اړخ ملایکې ته وايي: آیا دا ګناه یې ولیکم؟ هغه ورته وايي نه، صبر وکړه او وخت ورکړه، کېدای شي توبه وباسي او له الله تعالی بخښنه وغواړي. کله چې شپه راشي، د بدۍ ملایکه بیا پوښتنه کوي چې ګناه یې ولیکم؟ د نېکۍ لیکونکې ملایکه بیا ورته همدا وايي چې وخت ورکړه، کېدای شي بخښنه وغواړي.

خو کله چې انسان ویده شي او توبه ونه باسي، الله تعالی فرمايي زما بنده څومره بې حیا و، ویده شو او توبه یې ونه کړه.

بیا الله تعالی فرمايي، زما دې پر خپل عزت او جلال قسم وي، که یې بخښنه غوښتې وای، ما یې توبه قبلوله. ---

الله تعالی په دومره لويي او دومره عظمت تاته د توبې ویستلو څومره فرصتونه برابر کړي، خو ته؟!

بس یو ځل ووایه یا الله زه پښېمان یم، بخښنه راته وکړه، بس یوازې پر خپلې ګناه پښېمان شه، الله تعالی دې بخښي ان شاء الله!

که یو وار نه، بلکې څو وارې هم در څخه ګناه کېدله، دوه کارونه مه کوه: یو دا چې د وخت په تېرېدو ګناه درته کوچنۍ ښکاره شي یا یې روا وبولې، ځکه د حرامو حلالول انسان کفر ته بیايي.

دویمه دا چې باید له استغفار یا توبې ویستلو غافل نه شې.

که ته په ريښتیا یا په صداقت ووایې چې استغفرالله العظیم و اتوب الیه (زه له عظیم رب څخه بخښنه غواړم او توبه ورته کوم) ان شاء الله، توبه دې قبلیږي. کله چې ټول ویده شي، د شپې په دریمه برخه کې راپاڅېږه او توبه وباسه او د الله تعالی په حضور کې سجده وکړه او ورته ووایه چې زما ربه ستا د کمزوري بنده قدمونه وښويېدل او ګناه ترې وشوه، ستا له امر د سرغړونې لپاره مې ګناه نه ده کړې، بلکې نفس مې کمزوری شو او پښه مې وښویېده، ته مې لاسنیوی وکړه او بخښنه راته وکړه.

# د ځان اصلاح

له يو حكيم څخه پوښتنه وشوه، په څه شي باندې انسان له خپل دښمن څخه انتقام اخيستلاى شي؟

هغه ورته وویل: د خپل ځان په اصلاح کولو سره. ---

# زه هم له ډېرې مودې راهیسې ایډز لرم

د خلکو له منځه یو ځوان ودرېد او راته یې وویل، سوال نه لرم خوغواړم یوه کیسه وکړم تر څوخلکو ته پند شي.

ځوان کیسه داسې پیل کړه چې یوه ورځ له ملګرو سره بهرني هېواد ته د تفریح په موخه لاړم، په هوټل کې هر ملګري ځان ته ځانګړې کوټه نیولې وه، ما په خپل اطاق کې ستوماني ایستله، دروازه وټکېده، چې خلاصه مې کړه یوه پیغله نجلۍ ولاړه وه او راته یې کړه چې داخل ته درتلی شم؟ ما ترې وپوښتل چې څه کار مو دی؟

نجلۍ ځواب راکړه چې زه ستا په برخه یم، حیران شوم!

ملګرو ته مې اواز وکړ چې څه کیسه ده، دوی په خندا ځواب راکړه چې دا مو تاته راوستې ده.

ما مې له ملګرو بخښنه وغوښته چې زه زنا نه شم کولی، ملګري مې راټول شول او شور یې جوړ کړ، چا راته ویل ته نر نه یې، چا یو او چا بل څه ویل، خو زما ځواب دا و چې هر څه وي زه دا حرام کار نه کوم.

بالاخره ملګرو په زوره نجلۍ زما اطاق ته راټیله او له شا څخه یې دروازه بنده کړه، ډېرې نارې مې وکړې، خو دروازه یې خلاصه نه کړه او دا یې ویل چې موږ دا کار کوو، ته یې هم باید وکړې.

ځوان وايي کله چې په ګناه کې له ډوبېدو وډارېدم، نو مې د درواغو په بڼه نجلۍ ته وویل: ګوره، زه له یو کال راهیسې ایډز لرم، که رانېږدې شوې تا به هم ونیسي. ---

د دې خبرې په اورېدو نجلۍ موسکۍ شوه او ځواب یې راکړ چې مه په تشویش کېږه، زه هم له ډېرې مودې راهیسې ایډز لرم!

ځوان وايي، د دې خبرې په اورېدو مې له خولې غیر ارادي غږ رابهر شو چې الحمد لله!

دا کسیه شیخ محمد العریفي د سعودي تکړه عالم په خپل یوه ویډيويي بیان کې کړې ده او وايي چې دغه ځوان يې په کوم پروګرام کې راپورته شو او دا کیسه یې وکړه.

څوک چې د الله تعالی له ډاره ناروا کار ته شا کړي، الله تعالی به یې په دې او هغې دنیا بدله ضرور ورکوي.

پیغمبر ﷺ وايي: الله تعالی به اووه ډله کسانو ته د قیامت په ورځ د خپل د عرش تر سیوري لاندې ځای ورکړي. په هغه ورځ چې له همدغې سیوري پرته به بل سیوری نه وي، له دې ډلې یو هغه څوک دی چې ښکلې مېرمن ترې د ناروا کار غوښتنه وکړي...

او دی ځواب ورکړي چې "اني اخاف الله" یعنې زه له خپل ربه ډارېږم، لکه په پورتنۍ کیسه کې چې مو ولوستل.

# منطقي ځواب

يو کس خپل ملګري ته وویل: فلانى سړی مې هېڅ نه خوښېږي، ملګري يې ورته وويل: چې زما هم نه خوښېږي، مګر څه پوهېږې، کيداى شي الله تعالى د دواړو زړونه فاسد كړي وي او له همدې کبله به مو نيك خلك نه خوښېږي. ---

# د قرآن کریم په رڼا کې د ډېپرېشن (ژور خپګان) درملنه

خوشحالي له کومه ترلاسه کړو؟

څنګه له اندېښنو او غمونو په امان شو؟

د دې ستونزو علاج د دین په مرسته څنګه کولای شوو؟

دا هغه پوښتنې دي چې زموږ په ټولنه کې یې هر انسان له ځان یا له بل نه پوښتي.

الله سبحانه و تعالی خپل کتاب د دې لپاره نازل کړی چې ترې انسانان ګته پورته کړي او تر څنګ یې د دغه شریف کتاب له برکته د هر مرض علاج وشي.

﴿ وَنُنَزِّلُ مِنَ الْقُرْآنِ مَا هُوَ شِفَاءٌ وَرَحْمَةٌ لِلْمُؤْمِنِينَ ۙ وَلَا يَزِيدُ الظَّالِمِينَ إِلَّا خَسَارًا﴾[^116]

[^116]: : الاسراء، ۸۲ آیت.

ژباړه: موږ د دغه قرآن کریم نازلولو په لړ كې هغه څه نازلوو چې د مؤمنانو لپاره شفاء او رحمت دى، مګر د ظالمانو لپاره له زيان نه پرته بل څه نه زياتوي.

د نورو امراضو تر څنګ د ډېپریشن (ژور خپګان) یا اضطراب مرض علاج هم قرآن کریم په واضحه توګه په ګوته کړی.

﴿أَلاَ بِذِكْرِ اللّهِ تَطْمَئِنُّ الْقُلُوبُ﴾[^117]

[^117]: : الرعد، ۲۸ آیت

ژباړه: پوه شئ چې یوازې د الله تعالی په ذکر زړونه مطمئن کیږي (سکون ترلاسه کوي). ---

کله چې زړه مطمئن شي، د انسان ګڼې رواني او فزیکي ناروغۍ ورسره کمیږي او انسان د ارامش احساس کوي.

په بل مبارک آیت کې الله تعالی فرمايي:

﴿یَا أَیُّهَا الَّذِینَ آمَنُواْ اسْتَجِیبُواْ لِلّهِ وَلِلرَّسُولِ إِذَا دَعَاکُم لِمَا یُحْیِیکُمْ وَاعْلَمُواْ أَنَّ اللّهَ یَحُولُ بَیْنَ الْمَرْءِ وَقَلْبِهِ وَأَنَّهُ إِلَیْهِ تُحْشَرُونَ﴾[^118]

[^118]: : الأنفال ، ۲۵ آیت

ژباړه: اې هغه کسانو چې ایمان مو راوړی د الله تعالی او د هغه د پيغمبر ﷺ بلنې ته لبيك ووايئ، كله چې پيغمبر ﷺ تاسو ته د هغه شي په لور بلنه دركړي چې تاسو ته ژوند بخښي او وپوهېږئ چې الله تعالی د انسان او د هغه د زړه تر منځ حايل دى او د همغه لوري ته به تاسو ټول ورغونډ كړاى شئ.

په دې آیت کې الله تعالی خپلو بندګانو ته وايي چې زما او د رسول ﷺ غوښتنو ته مثبت ځواب ووایئ، تر څو بیا ژوند دروبخښم.

په دې آیت کې هغه چا ته غږ شوی چې په ځمکه ګرځي، خوراک او څښاک کوي خو په معنوي توګه مړه دي.

ځینې علماء وايي: له دعاکم (غږ) نه مراد قرآن کریم دی خو نور بیا وايي چې له دې څخه مراد اسلام دی.

د دې مبارک آیت په رڼا کې دا جوته ده چې که موږ د الله تعالی او د هغه د رسول ﷺ غوښتنو ته مثبت ځواب ووایو او عمل پرې وکړو، موږ ته حقیقي ژوند رابخښي او دا واضحه ده چې په شرعي ژوند کې تشویش او رواني او ګڼې ستونزې ډېرې کمې وي. ---

خو که موږ دغه غوښتنې ونه منو؛ په ډېرو داسې ذهني مرضونو او ناکراریو به اخته شو چې له امله به یې زموږ ژوند تریخ او بې خونده شي، له معنوي اړخه به مو نابود او د حقیقي ژوند ښکلا به په سیند لاهو کړي.

هغه انسان چې د الله تعالی عبادت په سمه توګه کوي، دوی ته الله تعالی حقیقي او له سکون نه ډک ژوند ورکوي، خو هغه څوک چې د الله تعالی له عبادت څخه غافل شي، په بېلابېلو مرضونو او کړاونو اخته کېږي.

هغوی چې د الله تعالی له عبادت څخه غافل دي، مثال یې داسې دی لکه په تیاره کې چې ولاړ وي او هېڅ لاره ورته نه ښکاري، چې هره خوا ځي تیاره وي او رڼا نه شي موندلای چې په مرسته یې خپل ژوند له دې کړاوونو بچ کړي او د سکون نه ډک ژوند ولري.

حقیقي ژوند ته لاره الله تعالی په خپله موږ ته ښودلې:

﴿مَنْ عَمِلَ صَالِحًا مِنْ ذَكَرٍ أَوْ أُنْثَىٰ وَهُوَ مُؤْمِنٌ فَلَنُحْيِيَنَّهُ حَيَاةً طَيِّبَةً ۖ وَلَنَجْزِيَنَّهُمْ أَجْرَهُمْ بِأَحْسَنِ مَا كَانُوا يَعْمَلُونَ﴾[^119]

[^119]: : النحل، ۹۷ آیت

څوك چې ښه عمل وكړي، كه هغه نارينه وي او كه ښځه، په دې شرط چې مؤمن وي، پر هغه به موږ په دنيا كې سپيڅلى ژوند تېر كړو او (په آخرت كې به) دغسې خلكو ته د هغوی د ښوو عملونو په بدل کې ډېر ښه اجر ورکړو.

په دې مبارک آیت کې زموږ دا پوښتنه ښه ځواب شوې، چې څنګه له خوښیو ډک ژوند وکړو او له ذهني ناکراریو څخه ځان وساتو؟---

ځواب خپله الله تعالی وايي: څوک چې نېک اعمال ترسره کړي، الله تعالی به هغوی ته ښایسته ژوند ورکړي هم په دې دنیا او هم په آخرت کې.

﴿ إِنَّ الْأَبْرَارَ لَفِي نَعِيمٍ ‎﴿١٣﴾‏ وَإِنَّ الْفُجَّارَ لَفِي جَحِيمٍ ‎﴿١٤﴾‏ يَصْلَوْنَهَا يَوْمَ الدِّينِ ﴾[^120]

[^120]: : الإنفطار، ۱۳-۱۵ آیتونه

ژباړه: ضرور به نېكان په زياتو خوندونو كې وي او شك نشته چې بد كاران به په دوزخ كې اوسېږي او د جزا په ورځ به هغوي دوزخ ته حتماً ور دننه کیږي.

په دې آیت کې نعیم د نعمت جمعه کلمه ده چې هر نعمت لکه د روغتیا، ثروت، خوشحالۍ او هر بل نعمت پکې شاملیږي.

په یو بل آیت شریف کې الله تعالی فرمايي:

﴿فَأَمَّا مَنْ أَعْطَىٰ وَاتَّقَىٰ ‎﴿٥﴾‏ وَصَدَّقَ بِالْحُسْنَىٰ ‎﴿٦﴾‏ فَسَنُيَسِّرُهُ لِلْيُسْرَىٰ﴾[^121]

[^121]: : اللیل، ۵-۷ آیتونه

چا چې (د الله تعالی په لار كې شتمني وركړه)، او تقوا یې وکړه (د الله تعالی له نافرمانۍ نه يې ځان وساتو) او نيكي يې ريښتينې كړه، هغه ته به موږ د آسانۍ لپاره لار آسانه کړو.

يعنې څوک چې په نېكه لاره مال مصرفوي او په زړه كې له الله جل جلاله څخه ويرېږي، دیني خبرې رښتيا ګڼي، پر رباني بشاراتو باندې باور لري او صحيح يې ګڼي، د هغه لپاره به موږ د نېكيو لارې آسانوو ---او په پاى كې به يې د آسانۍ او راحت مقام ته رسوو چې د هغه نوم جنت دی.

﴿وَأَمَّا مَنْ بَخِلَ وَاسْتَغْنَىٰ ‎﴿٨﴾‏ وَكَذَّبَ بِالْحُسْنَىٰ ‎﴿٩﴾‏ فَسَنُيَسِّرُهُ لِلْعُسْرَىٰ﴾[^122]

[^122]: : اللیل، ۸-۱۰ آیتونه

ژباړه: او چا چې بخيلي وكړه (له خپل ربه يې) بې پروايي وكړه، او نېكي يې دروغ وګڼله، هغه ته به موږ سخت ځاى ته د ورتګ لار آسانه كړو.

يعنې چا چې د الله جل جلاله په لاره كې خرڅ او مصرف و نه كړ، د آخرت د ثواب پروا يې ونه كړه، د اسلام خبرې او د الله جل جلاله وعدې يې درواغ وبللې، ژوند به یې له مرضونو او آفتونو ډک وي، زړه به یې ورځ تر بلې تنګ، ضیق، تياره او كلك شي او د نېكۍ توفيق ورڅخه سلبيږي او په پاى كې ورو ورو د عذاب سختي ور رسيږي.

له مرضونو د خالي ژوند وعده الله تعالی له هغه وخته موږ ته کړې چې کله یې زموږ نیکه آدم علیه السلام ځمکې ته راولېږو او ورته یې وویل:

﴿قَالَ اهْبِطَا مِنْهَا جَمِیعًا بَعْضُکُمْ لِبَعْضٍ عَدُوٌّ فَإِمَّا یَأْتِیَنَّکُم مِّنِّی هُدًی فَمَنِ اتَّبَعَ هُدَایَ فَلَا یَضِلُّ وَلَا یَشْقَی﴾[^123]

[^123]: : طه، ۱۲۳ آیت

ژباړه: (الله تعالی وفرمايل) تاسو دواړه ډلې (انسان او شيطان) له دې ځايه ښکته شئ، تاسو به يو د بل دښمنان ياست، اوس كه زما له لوري تاسو ته كوم هدايت ورسېږي، نو څوك چې زما د هدايت پيروي وكړي هغه به نه ګمراه شي نه به په بد بختۍ اخته شي. ---

په بل آیت کې الله متعال فرمايي:

﴿وَمَنْ أَعْرَضَ عَن ذِكْرِي فَإِنَّ لَهُ مَعِيشَةً ضَنكًا وَنَحْشُرُهُ يَوْمَ الْقِيَامَةِ أَعْمَى﴾[^124]

[^124]: : طه، ۱۲۴ آیت

څوك چې زما له ذكر (عبادت) څخه مخ واړوي، د هغه لپاره به په دنيا كې تنګ (له مرضونو او آفتونو ډک) ژوند وي او د قيامت په ورځ به هغه ړوند راپاڅوو.

هر انسان چې د الله جل جلاله له عبادت نه غافل او يوازې د دې فاني دنيا ژوند يې خپل مقصد او قبله ګرځولې وي، د هغه زړه به سخت او تنګ كړای شي، په ډول ډول ذهني ناروغیو به اخته شي او خوښي به یې له ژونده ورکه شي، اګر که ظاهراً د ډېر مال، دولت، عيش او عشرت څښتن ښكاري، مګر څرنګه چې زړه يې له قناعت او توكل څخه خالي وي، د دنيا د زيات حرص او ترقۍ په فكر كې تل ورك او نارامه وي او د لوږې او د سختيو له لاسه چې كله په تنګ شي، نو مرګ ته په خپل ژوند ترجيح وركوي.

داسې خلک به قیامت کې په سترګو ړانده وي، د محشر په لور به یې بيايي او په زړه به هم ړانده وي چې هيڅ يو دليل ته به لاره نه مومي. وروسته به يې سترګې خلاصېږي چې د دوزخ هيبت ناك عذاب وګوري.

د دې لپاره چې خپل ژوند د الله تعالی په عبادت تېر او له هر ډول مرضونو په امن شو؛ باید تر هر څه لومړی خپل پنځه وخته لمونځ په سمه توګه ترسره کړو، فرضي روژې بشپړې ونیسو، د خپلو مالونو زکات--- ورکړو او که وس مو وي حج وکړو.

د دې ترڅنګ باید خپلو اخلاقو ته ډېر پام وکړو او خلکو سره همېشه نېکي او ښه چلند وکړو. نفلي عبادتونو کې غښتلي شو. نفلي عبادتونو کې یو بهترین عبادت د قرآن کریم تلاوت دی چې باید خپل زیاتره وخت ورته بیل یا ځانګړی کړو او په معنی یې ځان پوه کړو.

ګڼې داسې دعاګانې هم شته چې په برکت یې الله تعالی موږ د مرضونو ترڅنګ له هر ډول آفت څخه ژغوري.

دا باید خپل عادت کړو چې هر سهار له لمونځ نه وروسته حد اقل یوه پاڼه قرآن کریم تلاوت کړو. ورپسې لاندې دعاګانې ولولو.

لاندې دعاګانې له نبي کریم ﷺ څخه روایت شوې دي، مونږ یې باید حفظ کړو او هر سهار یې په ژبه جاري کړو تر څو مو الله تعالی له هرډول مرض څخه وساتي.

د دعا پیل باید په الحمد لله او پر پیغمبر ﷺ د درود ویلو وشي.

دعاګانې:

1.  «أَصْـبَحْنا وَأَصْـبَحَ المُـلْكُ لله وَالحَمدُ لله ، لا إلهَ إلاّ اللّهُ وَحدَهُ لا شَريكَ لهُ، لهُ المُـلكُ ولهُ الحَمْـد، وهُوَ على كلّ شَيءٍ قدير ، رَبِّ أسْـأَلُـكَ خَـيرَ ما في هـذا اليوم وَخَـيرَ ما بَعْـدَه ، وَأَعـوذُ بِكَ مِنْ شَـرِّ هـذا اليوم وَشَرِّ ما بَعْـدَه، رَبِّ أَعـوذُبِكَ مِنَ الْكَسَـلِ وَسـوءِ الْكِـبَر ، رَبِّ أَعـوذُبِكَ مِنْ عَـذابٍ في النّـارِ وَعَـذابٍ في القَـبْر» (درې ځلې باید ولوستل شي). ---

2- «اللّهُـمَّ بِكَ أَصْـبَحْنا وَبِكَ أَمْسَـينا ، وَبِكَ نَحْـيا وَبِكَ نَمُـوتُ وَإِلَـيْكَ النُّـشُور » (درې ځلې باید ولوستل شي).

3- «اللّهـمَّ أَنْتَ رَبِّـي لا إلهَ إلاّ أَنْتَ ، خَلَقْتَنـي وَأَنا عَبْـدُك ، وَأَنا عَلـى عَهْـدِكَ وَوَعْـدِكَ ما اسْتَـطَعْـت ، أَعـوذُبِكَ مِنْ شَـرِّ ما صَنَـعْت ، أَبـوءُ لَـكَ بِنِعْـمَتِـكَ عَلَـيَّ وَأَبـوءُ بِذَنْـبي فَاغْفـِرْ لي فَإِنَّـهُ لا يَغْـفِرُ الذُّنـوبَ إِلاّ أَنْتَ» (درې ځله).

4- «اللّهُـمَّ عافِـني في بَدَنـي ، اللّهُـمَّ عافِـني في سَمْـعي ، اللّهُـمَّ عافِـني في بَصَـري ، لا إلهَ إلاّ أَنْـتَ، اللّهُـمَّ إِنّـي أَعـوذُبِكَ مِنَ الْكُـفر ، وَالفَـقْر ، وَأَعـوذُبِكَ مِنْ عَذابِ القَـبْر ، لا إلهَ إلاّ أَنْـتَ» (درې ځله).

5- «أَعـوذُبِكَلِمـاتِ اللّهِ التّـامّـاتِ مِنْ شَـرِّ ما خَلَـق» (درې ځله).

6- «بِسـمِ اللهِ الذي لا يَضُـرُّ مَعَ اسمِـهِ شَيءٌ في الأرْضِ وَلا في السّمـاءِ وَهـوَ السّمـيعُ العَلـيم» (درې ځله).

7- «اللّهُـمَّ إِنِّـي أسْـأَلُـكَ العَـفْوَ وَالعـافِـيةَ في الدُّنْـيا وَالآخِـرَة، اللّهُـمَّ إِنِّـي أسْـأَلُـكَ العَـفْوَ وَالعـافِـيةَ في ديني وَدُنْـيايَ وَأهْـلي وَمالـي، اللّهُـمَّ اسْتُـرْ عـوْراتي وَآمِـنْ رَوْعاتـي، اللّهُـمَّ احْفَظْـني مِن بَـينِ يَدَيَّ وَمِن خَلْفـي وَعَن يَمـيني وَعَن شِمـالي، وَمِن فَوْقـي، وَأَعـوذُ بِعَظَمَـتِكَ أَن أُغْـتالَ مِن تَحْتـي» (یو ځل ولوستل شي).

دا دعاګانې مې د بیلګې په توګه د دعاګانو له یوه معتبر کتاب څخه راخیستي. که تاسې د لا زیاتو دعاګانو لوستلو حوصله لرئ، په ګوګل کې ولیکئ: (اذکار الصباح والمساء) ان شاء الله ګڼې نورې هم موندلی شئ. ---

# د هغه ځوان به څه حال وي؟

یو ځوان بې روزګاره و، یوه ورځ په انټرنېټ کې په سایټونو ګرځېدو چې د لوڅو فلمونو سایټ باندې یې سترګې ولګېدې. پکې ښکته پورته شو، ځان یې د برېښنالیک له لارې د څو روپیو په بدل کې په دې سایټ کې راجسټر کړ، په اونۍ کې به ورته ایمېل راغی او د لسګونو فلمونو لینکونه به یې ترلاسه کول، دا کار د ځوان عادت وګرځېد او پرې روږدی شو.

بله ورځ یې خپلو ملګرو ته کیسه وکړه چې هره اونۍ مې برېښنالیک ته د لسګونو لوڅو فلمونو لېنکونه راځي او د بلې اونۍ تر پایه د همدغو فلمونو په لیدلو بوخت یم.

ملګرو یې ترې غوښتنه وکړه چې موږ ته یې هم چل را وښایه.

هغه ځوان له خپلو ملګرو ایمېلونه ټول کړل او داسې سیستم یې جوړ کړ چې کله به ده ته ایمېل راغی، په اتومات ډول به یې ملګرو ته هم ور رسیده. موده وورسته دغه ځوان مړ شو.

له مرګ وروسته یې یو ملګری ګوري چې د مړ شوي ملګري له ایمېل نه ورته د لوڅو فلمونو لېنک راغلی، هلک هک پک شو چې هغه خو مړ شوی څنګه یې له ایمېل څخه ما ته پيغامونه راځي؟

ملګري یې د ایمېل اصلي کمپنۍ اړوند کسانو ته پيغام واستاوه او له دې یې خبر کړل چې هغه ځوان مړ شوی خو لا یې هم برېښنالیک ته ستاسې لخوا ایمېلونه راځي او بیا موږ ته فارورډیږي. غوښتنه یې ترې وکړه چې که دا سیستم بند کړل شي. ---

د ایمېل ځواب یې راغی چې له دې کار نه د خلاصون لپاره ضرور ده چې د مړ شوي کس د ایمېل پاسورډ تاسو سره وي.

ملګري یې وايي چې د ډېرو کوښښونو نتیجه منفي وه.

اوس فکر وکړه، د هغه ځوان به څه حال وي؟

ځکه الله تعالی فرمايي:

﴿إِنَّ الَّذِينَ يُحِبُّونَ أَنْ تَشِيعَ الْفَاحِشَةُ فِي الَّذِينَ آمَنُوا لَهُمْ عَذَابٌ أَلِيمٌ فِي الدُّنْيَا وَالْآخِرَةِ وَاللَّهُ يَعْلَمُ وَأَنْتُمْ لَا تَعْلَمُونَ﴾[^125]  
ژباړه: هغه كسان چې د مؤمنانو په منځ كې د فحشاء خپرول غواړي، ددوی لپاره په دنیا او آخرت کې دردناک عذاب دی، او الله تعالی پوهيږي او تاسو نه پوهېږئ.

[^125]: : النور، ۱۹ آیت

دا کیسه مې د عرب عالم شیخ محمد العریفي له خولې لیکلې چې هغه دا یوه واقعي کیسه بللې ده.

# عمر ډېر لنډ دی

په دنیا کې هېڅ مادي شى د دې ارزښت نه لري چې له امله يې خپلوانو او مسلمانو ورونو سره اړيکې غوڅې کړو. عمر ډېر لنډ او د دې لپاره هېڅ نه دى چې په کینه او بد نیتۍ دې ضایع شي. ژوند ډېر چټک دى ځکه باید ترې ښه استفاده وکړو. مرګ د هر انسان انتظار کوي. يوه شېبه هم ځان غمجن مه پرېږدئ، د الله تعالى عبادت او ذکر مه قطع کوئ. خوشحاله ژوند وکړئ او د الله تعالى له نعمتونو ګټه واخلئ. که داسې ونه کړئ په هره ضايع کړې ثانيه به پښېمانه کېږئ. ---

# هغه کسان چې جنت کې به د نور پر منبرونو ناست وي

ابو ادریس الخویلاني رحمه الله چې د تابعینو له جیدو علماو څخه دی وايي: د سوریې د پلازمینې دمشق یو جومات ته ننوتم چې پکې له دیرشو زیات صحابه په دایروي شکل ناست وو او په خپلو منځونو کې یې خبرې کولې. د دوی په منځ کې یو ځوان خاموش ناست و، ځینې صحابه رضي الله عنهم چې هلته وو، هغه ځوان ته په ډېر احترام قائل وو. کله چې به دوی په خپل منځ کې اختلاف درلود، نو همغه ځوان ته به ورتلل او هغه به چې هر څه ورته ویل، دوی به منل او اختلاف به یې له منځه لرې شو.

کله چې ما هغه ولید، په زړه کې مې د هغه لپاره سخته مینه پیدا شوه. پوښتنه مې وکړه چې د صحابه وو په منځ کې ناست ځوان څوک دی؟

راته وویل شول: دا د پیغمبر ﷺ مشهوره صحابي معاذ بن جبل رضي الله عنه دی.

پریکړه مې وکړه چې سبا سهار تر ټولو څخه مخکې جومات ته راځم چې معاذ رضي الله عنه یوازې ووینم او ورسره خبرې وکړم. سهار وختي چې تیاره هم وه، جومات ته حاضر شوم او په دې فکر وم چې شاید تر ټولو څخه مخکې راغلی یم، کله چې جومات ته داخل شوم، ګورم چې معاذ بن جبل له ما څخه مخکې شوی او په مسجد کې حاضر دی او په تهجد لمونځ بوخت دی.

ما هم دوه رکعته لمونځ ادا کړ او نوموړي ته مې انتظار کولو چې لمونځ پای ته ورسوي. ---

کله چې معاذ رضي الله عنه لمونځ پای ته ورساوه، ور نږدې شوم او له سلام وروسته مې ورته وویل، زه په الله قسم خورم چې زه له تا سره د الله تعالی په خاطر ډېره مینه لرم.

معاذ رضي الله عنه له ما پوښتنه وکړه: څه دې وویل؟ ما خپله خبره بیا تکرار کړه. هغه وویل: د الله په خاطر؟ ما ورته وویل، هو، خاص د الله تعالی په خاطر او دا کار درې ځله تکرار شو.

نوموړي ځان ته کش کړم او راته یې وویل: خوښ او خوشاله شه، ځکه ما له پیغمبر ﷺ څخه اوریدلي چې ویل یې الله پاک فرمایلي: «لمُتَحَابُّون فِي جَلاَلِي، لَهُم مَنَابِرُ مِن نُورٍ يَغْبِطُهُم النَبِيُّونَ والشُهَدَاء»[^126]

[^126]: : [صحيح] - [رواه الترمذي وأحمد]

ژباړه: هر څوک چې په خپلو منځونو کې زما د جلال په خاطر مینه کوي، دوی لره د نور منبرونه دي چې په لیدو به يې پیغمبران او شهیدان حیران وي.

یعنې د قیامت په ورځ داسې خلک چې په خپلو منځونو کې خاص د الله تعالی د رضا په خاطر مینه کوي، دوی لره به له نور څخه جوړ شوي منبرونه وي چې دوی به پرې ناست وي او پیغمبران او شهیدان به ورته تعجب کوي.

ابو ادریس الخویلاني وايي: کله چې ما دا خبره واورېده، ډېر زیات خوشال شوم، له جومات څخه د وتلو په وخت مې عباده بن صامت رضي الله عنه ولید او ورته مې وویل: آیا هغه څه درته ونه وایم چې له معاذ بن جبل رضي الله عنه څخه مې همدا اوس واورېدل؟---

بیا مې ورته کیسه وکړه، هغه راته وویل: زه هم درته داسې یو حدیث وایم چې ما له پیغمبر ﷺ څخه اوریدلی دی او هغه دا حدیث دی:

زما مینه د هغه چا لپاره لیکل شوې، څوک چې په خپلو منځونو کې خاص زما لپاره مینه کوي.

دې ته ورته موضوع په اړه په قرآنکریم کې هم الله تعالی فرمايي:

﴿لَا تَجِدُ قَوْمًا يُؤْمِنُونَ بِاللَّهِ وَالْيَوْمِ الْآخِرِ يُوَادُّونَ مَنْ حَادَّ اللَّهَ وَرَسُولَهُ وَلَوْ كَانُوا آبَاءَهُمْ أَوْ أَبْنَاءَهُمْ أَوْ إِخْوَانَهُمْ أَوْ عَشِيرَتَهُمْ ۚ أُولَٰئِكَ كَتَبَ فِي قُلُوبِهِمُ الْإِيمَانَ وَأَيَّدَهُمْ بِرُوحٍ مِنْهُ ۖ وَيُدْخِلُهُمْ جَنَّاتٍ تَجْرِي مِنْ تَحْتِهَا الْأَنْهَارُ خَالِدِينَ فِيهَا ۚ رَضِيَ اللَّهُ عَنْهُمْ وَرَضُوا عَنْهُ ۚ أُولَٰئِكَ حِزْبُ اللَّهِ ۚ أَلَا إِنَّ حِزْبَ اللَّهِ هُمُ الْمُفْلِحُونَ﴾[^127]

[^127]: : المجادلة، ۲۲ آیت

ژباړه: هېڅكله به دا ونه مومې كوم خلك چې پر الله او آخرت باندې ايمان لرونكي دي چې هغوى له هغو خلكو سره مينه كوونكي و اوسي چې د الله او د هغه رسول مخالفت يې كړی دى. كه څه هم د هغوى پلرونه وي يا د هغوی زامن وي، يا د هغوی وروڼه وي، يا د هغوی ټبر او كورنۍ وي. دا هغه كسان دي چې الله د دوى په زړونو كې ايمان د ننه كړی دى او له خپل لوري د يو روح په وركولو سره يې دوى تقويه كړي دي. هغه به دوى داسې جنتونو ته د ننه کړي چې تر هغو لاندې به ويالې بهيږي، په هغو كې به دوى د تل لپاره اوسېږي، الله له دوى نه راضي شو او دوى له الله نه راضي شول، دوى د الله د ګوند خلك دي. خبر دار اوسئ، همدا د الله د ګوند كسان فلاح یا ښیرازي موندونكي دي. ---

# ولې الله تعالی د مسلمانانو حال نه بدلوي؟

نن ورځ په ټوله نړۍ کې مسلمانان په ډول ډول کړاوونو اخته دي؛ ولې د دوی حالت نه بدلیږي؟

همدا او ورته پوښتنې له ګڼو خلکو سره شته.ځینې عوامل یې قرآن کریم واضح کړي:

ځینې علماوو ویلي، یو اساسي علت زموږ د حال د نه بدلېدو دا دی چې موږ یوازې مسلمانان یوو، نه مؤمنان، یعنې د اسلام دعوه کوو خو عملونه مو د اسلام خلاف دي.

د دوی په باور مؤمن هغه چا ته ویل کېږي چې په زړه کې پوره ایمان ولري او پر ظاهر یې د ایمان نښې ښکاره شي (اعمال یې د اسلام سره یو شان وي) یا مؤمن هغه چا ته ویل کېږي چې په قول او عمل کې یو شان وي.

موږ ټول هغه ناروا کارونه ترسره کوو چې الله پاک منع کړي، خو کله چې سختي راشي بیا ګیلې او شکایتونه کوو چې ولې مو حالت نه بدلیږي.

که موږ په رښتیا پر الله تعالی ایمان راوړو او ریښتیني مؤمنان شو، الله تعالی به موږ له دې ټولو ستونزو او کړاوونو څخه خلاص کړي، ځکه قرآن کریم کې الله پاک فرمايلي چې که کوم مصیبت په تاسې راځي ستاسې له خپله لاسه دی. ---

الله تعالی په خپل پاک کلام کې څو ځایه دې ته اشاره کړې:

۱: که موږ مؤمنان شوو، په دې اُمت کې به هېڅ ستونزه پاتې نه شي او الله تعالی به مونږ هېڅکله په دې حال پرېنږدي، لکه څنګه چې الله تعالی په خپله وعده کوي:

﴿مَا كَانَ اللَّهُ لِيَذَرَ الْمُؤْمِنِينَ عَلَىٰ مَا أَنْتُمْ عَلَيْهِ حَتَّىٰ يَمِيزَ الْخَبِيثَ مِنَ الطَّيِّبِ﴾[^128]

[^128]: : ال عمران، ۱۷۹ آیت

ژباړه: الله پاک به مؤمنان په دې حالت كې هېڅكله پرېنږدي چې تاسې اوس په كې ياست هغه به سپېڅلي خلك له نا پاكو خلكو څخه بېل كړي.

۲: که موږ مؤمنان شو، الله تعالی به موږ سره مرسته وکړي ځکه الله تعالی د دې وعده کړې:

﴿وَلَقَدْ أَرْسَلْنَا مِنْ قَبْلِكَ رُسُلًا إِلَىٰ قَوْمِهِمْ فَجَاءُوهُمْ بِالْبَيِّنَاتِ فَانْتَقَمْنَا مِنَ الَّذِينَ أَجْرَمُوا ۖ وَكَانَ حَقًّا عَلَيْنَا نَصْرُ الْمُؤْمِنِينَ﴾[^129]

[^129]: : الروم، ۴۷ آیت

ژباړه: او موږ له تا څخه مخكې پيغمبران د هغو قوم ته ولېږل او هغوى له روښانه نښانو سره هغو ته راغلل، بيا چې چا جرم وكړ، له هغو نه موږ غچ واخيست او پر موږ يې دا حق و چې له مؤمنانو سره مرسته وكړو.

۳: که موږ مؤمنان شو، دغه غمجن حالت، خپګان او نور ناوړه حالت چې اُمت یې ضعیفه کړی، له منځه لاړ او یو قوي اُمت به جوړ شي. لکه څنګه چې الله تعالی دا شرط کړی:

\---﴿وَلَا تَهِنُوا وَلَا تَحْزَنُوا وَأَنْتُمُ الْأَعْلَوْنَ إِنْ كُنْتُمْ مُؤْمِنِينَ﴾[^130]

[^130]: : آل عمران، ۱۳۹ آیت

بې زړه او اندېښمن كېږئ مه، همدا تاسو برلاسي ياست كه تاسو مؤمنان اوسئ.

۴: که مؤمنان شو، هېڅ دښمن به پر موږ غالب نه شي، لکه څنګه چې الله تعالی فرمایلي:

﴿وَلَنْ يَجْعَلَ اللَّهُ لِلْكَافِرِينَ عَلَى الْمُؤْمِنِينَ سَبِيلًا﴾[^131]

[^131]: : النساء، ۱۴۱ آیت

ژباړه: الله تعالی د كافرانو له پاره پر مسلمانانو د برلاسي هېڅ كومه لاره نه ده جوړه كړې.

زموږ ټولې کړنې دې ته ورته دي چې له الله تعالی څخه غواړو چې پوهنتون ته مو بریالي کړي، په داسې حال کې چې د دوولسم ټولګي سند نه لرو یا مو ښوونځی نه وي لوستی، آیا داسې امکان لري؟

موږ دعاګانې کوو، خو اسباب نه برابروو بیا وایو چې زموږ حالت ولې نه بدلیږي. زموږ حالت هغه وخت بدلیږي چې اول د ځان بیا د ټولنې د بدلون هڅه وکړو، چې کله موږ حرکت وکړو، الله پاک به برکت وکړي.

# د وروسته پاتې هېوادونو یوه نښه

د وروسته پاتې هېوادونو تر ټولو ستره کاميابي دا ده چې توانيدلي خپل ملتونه قانع کړي چې د لوبو نړیوال جـام ته لاره پیدا کـول یوه لـویه لاسته راوړنه ده او د تعليم او روغتیايي سیستم نړېدل عادي خبره ده.

كله چې قدمونه له عقلونو څخه زيات ارزښت ولري دا د وروسته پاتې ټولنو لپاره لویه لاسته راوړنه وي. ---

# په داسې حالت کې به څه وکړې؟!

په خپل ذهن کې د تصور یوه نړۍ جوړه کړه چې که دې موبایل ته پیغام راشي او پکې لیکلې وي:

"السلام علیکم، زه محمد د الله تعالی پیغمبر یم، غواړم راتلونکې اونۍ دې د څو ورځو لپاره مېلمه شم".

د هغه ﷺ د راتګ لپاره به د ژوند له کومې برخې بدلون پیل کړې؟

کله چې له کوره بهر ووځې او پیغمبر ﷺ هم درسره وي، کوم ملګري به ورته ور وپېژنې چې ته پرې ویاړې او د کوم ملګرو له معرفي کولو به ډډه وکړې؟

په ورځني ژوند کې به کوم عادتونه بدل، د کومو عملونو په ښوولو غواړې چې هغه ( ﷺ) خوښ او د کومو عملونو په نه ترسره کولو کې به کوښښ وکړې؟

له ځان سره اوږد فکر وکړه، بیا دې پوښتنو ته سم پلان جوړ او په عملي بڼه ځواب او په ژوند کې د تل لپاره عملي کړه، ځکه د الله تعالی ملائکې او ستا خپل وجود به ستا د ټولو کړنو راپور په کره ډول الله تعالی ته وړاندې کړي.

# د ټولنې د کمزوري کېدو اسباب

زموږ په ټولنو کې له ټولو ستونزو سره سره بیا هم زموږ دا اوسنی حالت د الله پاک لوی رحمت او لورینه ده، که نه موږ تر دې د خراب حالت مستحق یوو. ---

الله تعالی پر موږ له ټولو څخه زیات مهربان دی، هر ځل موقع راکوي چې توبه وکړو او ځانونه اصلاح کړو، خو موږ ورځ تر بلې په خپلو ناوړه کړنو کې پورته روان یوو.

ابن تیمیه رحمه الله ویلي: نظام له کفر سره بقا مومي، خو له ظلم سره دوام نه کوي.

کله چې په ټولنه کې ظلم خپور شي، الله تعالی له داسې ټولنې مخ اړوي، په پایله کې یې ټولنه ذلیله او بالاخره او بربادېږي.

زموږ د ستونزو لامل دا نه دی چې ډوډۍ نه لرو، برېښنا نه لرو، اوبه نه لرو او داسې نور. بلکې زموږ د ستونزو تر ټولو لوی لاملونه دین څخه مخ اړول، پر عوامو ظلم، ناحقه وینه تویول، فساد، غلا او نورې ستونزې دي چې په ځینو اسلامي هېوادونو کې عامې دي.

په اسلامي ټولنو کې ډېری خلک تر خپلې وسې ظالمان دي، داسې ظلم کوي چې د انسانیت له چوکاټه بهر دی. موږ ظلم ترسره کوو، خو دا مو هېر وي چې څومره لویه ګناه کوو!؟ همدا لامل دی چې ټولنه مو ورځ تر بلې د زوال لوري ته درومي.

درې داسې شیان دي چې ټولنه له تباهي او زوال سره مخامخ کوي:

ظلم، دروغ او خیانت یا دوکه.

دا درې ناوړه صفات ټولنه له منځه وړي، خو له بده مرغه چې همدا قبیح صفات زموږ په ټولنو کې زیات دي.

زمونږ د هر یو دنده دا ده چې په ټولنه کې د دې پدیدو په اړه د خلکو ذهنونه روښانه او د دې ناوړه خویونو د نابودۍ لپاره جدي کار وکړو. ---

# ظالمان غافلان دي؛ له جدي خبرداریو

هغوی چې ظلم کوي، په دې غافل دي چې الله تعالی ظالمانو ته څومره سخته سزا چمتو کړې او په سخت عذاب به یې عذابوي.

ځینې وخت له انسان څخه ظلم ترسره کیږي خو کم یې ګڼي او بې پروايي پرې غالبه شي، په همدې اساس د ظالمانو لپاره د قرآن کریم لاندې خبرداري ډېر جدي دي.

الله پاک ظالمان نه خوښوي:

﴿وَاللَّهُ لَا يُحِبُّ الظَّالِمِينَ﴾[^132]

[^132]: : آل عمران، ۵۷ آیت

ژباړه: الله پاک ظالمان نه خوښوي.

الله تعالی د ظالمانو کړنې څاري او د هغوی لپاره به سخته سزا وي:

﴿وَلاَ تَحْسَبَنَّ اللّهَ غَافِلاً عَمَّا يَعْمَلُ الظَّالِمُونَ إِنَّمَا يُؤَخِّرُهُمْ لِيَوْمٍ تَشْخَصُ فِيهِ الأَبْصَارُ﴾[^133]

[^133]: : ابراهیم، ۴۲ آیت

ژباړه: اوس چې دغه ظالمان څه كوي ته الله له دوی نه غافل مه ګڼه. الله خو دوى د هغې ورځې له پاره ځنډوي چې كله داسې حالت وي چې سترګې ټيغې رډې پاتې وي.

ظالمانو ته الله تعالی هدایت نه کوي او له خپلې نیغې لارې څخه یې بې لارې کوي:  
﴿إِنَّ اللّهَ لاَ يَهْدِي الْقَوْمَ الظَّالِمِينَ﴾[^134]---

[^134]: : المائده، ۵۱ آیت

ژباړه: په دې كې شك نشته چې الله ظالمان له خپل هدایت څخه بې برخې كوي.

ظالمان به هېڅکله بریا ترلاسه نه کړي:

﴿وَمَنْ أَظْلَمُ مِمَّنِ افْتَرَىٰ عَلَى اللَّهِ كَذِبًا أَوْ كَذَّبَ بِآيَاتِهِ ۗ إِنَّهُ لَا يُفْلِحُ الظَّالِمُونَ﴾[^135]

[^135]: : الأنعام، ۲۱ آیت

ژباړه: او له هغه چا نه به غټ ظالم څوك وي چې پر الله د دروغو بهتان ووايي، يا د الله نښانې دروغ وګڼي؟ دا يقيني ده داسې ظالمان هېڅكله برى نه شي موندلاى.

پر ظالمانو الله تعالی لعنت ویلی:

﴿يَوْمَ لا يَنفَعُ الظَّالِمِينَ مَعْذِرَتُهُمْ وَلَهُمُ اللَّعْنَةُ وَلَهُمْ سُوءُ الدَّارِ﴾[^136]  
ژباړه: په هغه ورځ چې ظالمانو ته د هغوی معذرت هېڅ ګټه و نه رسوي او پر هغوى لعنت وي او د هغوی په برخه ډېر بد استوګنځى ورسېږي.

[^136]: : غافر، ۵۲ آیت

ظالمان له شفاعت څخه بې برخې دی:

﴿وَأَنْذِرْهُمْ يَوْمَ الْآزِفَةِ إِذِ الْقُلُوبُ لَدَى الْحَنَاجِرِ كَاظِمِينَ ۚ مَا لِلظَّالِمِينَ مِنْ حَمِيمٍ وَلَا شَفِيعٍ يُطَاعُ﴾[^137]

[^137]: : غافر، ۱۸ آیت

ژباړه: (اې پېغمبره ﷺ) دوى له هغې ورځې وډار كړه چې رانږدې شوې ده، كله چې زړونه خولې ته راغلي وي او خلك غلي ولاړ غم ګوټوي. د ظالمانو به نه كوم خواخوږى دوست وي او نه كوم سپارښتګر چې خبره يې ومنل شي. ---

د ظلم له امله بلاء او عذابونه ډېرېږي:

﴿فَكَأَيِّن مِّن قَرْيَةٍ أَهْلَكْنَاهَا وَهِيَ ظَالِمَةٌ فَهِيَ خَاوِيَةٌ عَلَى عُرُوشِهَا وَبِئْرٍ مُّعَطَّلَةٍ وَقَصْرٍ مَّشِيدٍ﴾[^138]

[^138]: : الحج، ۴۵ آیت

ژباړه: څومره کلي دي چې مونږ هغه تباه كړي دي او نن هغه په خپلو چتونو باندې نسكور پراته دي، څومره څاګانې شړې او څومره ماڼۍ كنډوالې شوي دي.

﴿وَكَذَلِكَ أَخْذُ رَبِّكَ إِذَا أَخَذَ الْقُرَى وَهِيَ ظَالِمَةٌ إِنَّ أَخْذَهُ أَلِيمٌ شَدِيدٌ﴾[^139]

[^139]: : هود، ۱۰۲ آیت

ژباړه: او ستا رب چې كله كومې ظالمې سيمې نيسي؛ نو بيا د هغه نيول همداسې وي، په واقیعت كې د هغه نيونه ډېره سخته او دردناكه وي.

﴿وَتِلْكَ الْقُرَى أَهْلَكْنَاهُمْ لَمَّا ظَلَمُوا﴾[^140]

[^140]: : الکهف‌، ۵۹ آیت

ژباړه: دا په عذاب اخته شوي كلي ستاسې تر نظر لاندې موجود دي دوی چې كله ظلم وكړ نو مونږ دوى هلاك كړل، او د دوی هر يوه د هلاكت له پاره مونږ نېټه ټاكلې وه.

د ظلم له امله له ځمکې څخه امن او سوله لوړېږي:

﴿الَّذِينَ آمَنُواْ وَلَمْ يَلْبِسُواْ إِيمَانَهُم بِظُلْمٍ أُوْلَـئِكَ لَهُمُ الأَمْنُ وَهُم مُّهْتَدُونَ﴾[^141]

[^141]: : الأنعام، ۸۲ آیت

ژباړه: په حقيقت كې خو امنيت د هماغو كسانو له پاره دى او پر سمه لاره برابر هماغه كسان دي چې ايمان يې راوړى او خپل ايمان يې پر ظلم نه دى ملوث (ککړ) كړى. ---

**د ظلم په اړه د خوږ پیغمبر ﷺ خبرداري:**

د ظالم په حق کې د مظلوم ښېرا ډېر ژر قبلیږي:

«ان رسولَ اللَّهِ صلَّى اللَّهُ علَيهِ وسلَّمَ بعَثَ معاذَ بنَ جَبلٍ إلى اليمَنِ، فقالَ اتَّقِ دَعوةَ المظلومِ؛ فإنَّهُ ليسَ بينَها وبينَ اللَّهِ حجابٌ»[^142]

[^142]: : رواه البخاري

ژباړه: رسول الله ﷺ چې کله معاذ بن جبل رضي الله عنه یمن ته استوه؛ ورته یې وویل: د مظلوم له ښیرا نه ځان ساته، ځکه چې بېشکه د مظلوم او د الله تعالی ترمنځ پرده نشته (دعا یې ژر قبلیږي).

ظالمان به د وعدې له مخې د دوزخ په اور کې لمبیږي: «إن رجالاً يَتَخَوَّضُون في مال الله بغير حق، فلهم النار يوم القيامة»[^143]

[^143]: : رواه البخاري

ژباړه: بېشکه ځینې کسان د الله تعالی مال په ناحقه خوري (په باطل ډول د مسلمانانو، د یتیمانو، وقف او نور مالونه په ناحقه خوري) د دوی لپاره په قیامت کې اور دی (دوزخ ته به داخلیږي).

# فاسق خبر

په ټولنه کې ډېری ستونزې، شخړې یا جګړې، کینې او تربګنۍ د دروغو یا ناسم پوهاوي له کبله پېښيږي.

د دې ستونزو علت له دروغو ډک خبرونه دي چې فاسق انسانان یې د خلکو تر منځ خپروي او له یوه انسانه یې بل ته لېږدوي.

زموږ په ټولنه کې د ځینو خلکو دا عادت دی چې کوم خبر واوري، سمدلاسه پرې حکم کوي، خو بیا وروسته سخت پښېمانه وي. ---

د هر خبر د کره والي لپاره باید جدي پلټنې ترسره شي، بیا وروسته پرې حکم وشي چې رښتیا دی او که نه، ځکه هر خبر د رښتیا او دروغو قوي احتمال لري، نو ځکه باید تر منلو څخه مخکې يې حکم ونه شي، که داسې کوې، حتماً لویه پښېماني لري.

الله تعالی موږ ته همدا سپارښتنه لري چې كه تاسو ته كوم فاسق انسان په كومه موضوع خبر دركوي، باید په هغې كې ډېر فكر وكړئ، حق او باطل یا رښتيا او دروغ يې معلوم کړئ، وروسته پرې باور او حکم وکړئ.

د دې دقت علت دا دی چې ځینې وخت خبر انسان احساساتي کوي، کله چې په احساساتو کې پرېکړه وشي، پښېماني لري او بیا د ځینو پښېمانیو جبرانول سخت وي.

په دې اړه رب عزوجل فرمايي:

﴿يَا أَيُّهَا الَّذِينَ آمَنُوا إِنْ جَاءَكُمْ فَاسِقٌ بِنَبَإٍ فَتَبَيَّنُوا أَنْ تُصِيبُوا قَوْمًا بِجَهَالَةٍ فَتُصْبِحُوا عَلَىٰ مَا فَعَلْتُمْ نَادِمِينَ﴾[^144]

[^144]: : الحجرات، ۶ آیت

اې مؤمنانو! كه كوم فاسق تاسې ته له كوم خبر سره راشي، نو تاسې تحقيق وكړئ، داسې نه چې كومې ډلې ته په ناپوهۍ سره ضرر ورسوئ او بيا په دغه کار پښېمانه شئ. ---

# موږ ريښتیني نه یوو

که مو رییس یا بل د امر خاوند درته ووايي، که فلانی کار دې و نه کړ، له دندې به ګوښه شې.

په داسې حال کې چې تاسو دغې دندې ته جدي اړتیا هم ولرئ، فکر وکړئ، څومره په چټکۍ به یې ترسره کړئ؟

خو الله تعالی چې زموږ پیدا کونکی دی، هر څه د هغه په وس کې دي، امر کوي چې پر ما ایمان راوړئ، نېک کارونه وکړئ، لمونځ ادا کړئ او همداسې نور. په پای کې خبرداری راکوي چې که مو دا کارونه ترسره نه کړل دوزخ به مو ځای وي.

خو مونږ بې پروا یو، دې ته هېڅ پام نه کوو چې الله متعال موږ ته څه وايي، د څه لپاره یې پیدا کړي یوو او له موږ څه غواړي.

# غیبت لکه مرداره غوښه

مخکې له دې چې د چا په اړه غیبت پیل کړې، سترګې پټې کړه او داسې فکر وکړه چې ته د یو مړ شوي انسان مرداره غوښه خورې په داسې حال کې چې له خولې دې بد بوی هم محسوس وي.

غیبت کول هم همدا ډول کړنه ده، الله تعالی فرمايي:

﴿يَا أَيُّهَا الَّذِينَ آمَنُوا اجْتَنِبُوا كَثِيرًا مِّنَ الظَّنِّ إِنَّ بَعْضَ الظَّنِّ إِثْمٌ وَلَا تَجَسَّسُوا وَلَا يَغْتَب بَّعْضُكُم بَعْضًا أَيُحِبُّ أَحَدُكُمْ أَن يَأْكُلَ لَحْمَ أَخِيهِ مَيْتًا فَكَرِهْتُمُوهُ وَاتَّقُوا اللَّهَ إِنَّ اللَّهَ تَوَّابٌ رَّحِيمٌ﴾[^145]---

[^145]: : الحجرات، ۱۱۲ آیت

ژباړه: اې مؤمنانو! له ډېرو ګومانونو كولو څخه ډډه وكړئ چې ځينې ګومانونه ګناه وي، د چا پټ عيبونه مه لټوئ او له تاسې نه دې څوك د چا غيبت نه كوي. آيا په تاسې كې داسې څوك شته چې د خپل مړ شوي ورور غوښې خوړل ورته ښه برېښي؟ وګورئ، تاسې پخپله له دې څخه كركه كوئ. له الله تعالی څخه وويريږئ، الله ډېر ښه توبه قبلوونكى او خورا مهربان دى. د دې ترڅنګ چې غیبت کول د مردارې غوښې خوراک دی، د مسلمان ورور په تکلیفول هم دي، یعنې کله چې څوک خپل غیبت په اړه خبر شي، زړه یې خپه او د غیبت کوونکي لپاره پکې د کینې او حسد چینه په خوټېدو شي.

د دا ډول کړنې لپاره بیا داسې سزا ده:

﴿وَالَّذِينَ يُؤْذُونَ الْمُؤْمِنِينَ وَالْمُؤْمِنَاتِ بِغَيْرِ مَا اكْتَسَبُوا فَقَدِ احْتَمَلُوا بُهْتَانًا وَإِثْمًا مُبِينًا﴾[^146]

[^146]: : الأحزاب، ۵۸ آیت

ژباړه: كوم كسان چې مؤمنو نارينه او ښځو ته په ناحقه تکلیف رسوي، هغوی د يوغټ بهتان او ښكاره ګناه پېټی پر خپلو اوږو اخېستی دى.

آیا له دې وروسته بیا هم غیبت کوې؟؟؟

که غیبت پریږدې، قلباً او روحاً به د ایمان په خوند پوه شې.

# ماشوم پلار حیران کړ

یو ماشوم و چې د قرآن کریم په زده کړه بوخت و. کله چې یې درس د مزمل سورت ته ورسېد، کور ته له راستنېدو وروسته په ژور فکر کې ډوب و. پلار یې ترې پوښتنه وکړه چې د څه په اړه فکر کوې؟---

ماشوم وویل، نن مې په مزمل سورت کې ولوستل چې الله تعالی فرمايي:﴿ يَا أَيُّهَا الْمُزَّمِّلُ قُمِ اللَّيْلَ إِلَّا قَلِيلًا﴾[^147]

[^147]: : المزمل، ۱-۲ آیتونه

ژباړه: اې (په کمپله کې) ځان غښتونکیه یا ويده كېدونكيه! د شپې لږه برخه په لمانځه تېره کړه.

ماشوم پلار ته وویل: پلاره ته خو، ما یوه شپه هم نه یې لیدلی چې دا کار دې کړی وي؟

پلار ورته په ځواب کې وویل، زویه! دا خو الله تعالی پیغمبر ﷺ مخاطب کړی او هغه ته یې ویلي، موږ خو د رسول الله په شان کېدلای نه شو.

ماشوم ومنله او له کوټې بهر شو. وروسته بیا راغی او پلار ته یې کړل: هغه خو پیغمبر ﷺ ته خطاب و، دلته خو بیا الله تعالی په همدې سورة کې وایي: ﴿وَطَائِفَةٌ مِنَ الَّذِينَ مَعَكَ﴾[^148]

[^148]: : المزمل، ۲۰ آیت

ستا سره نور ملګري هم (د شپې عبادت کوي)

پلار ورته وویل، له دې نه مطلب صحابه رضی الله عنهم دي.

زوی وویل: (لاخیر فیمن لایقتدي برسول الله و لا بأصحابه)، یعنې په هغه چا کې هېڅ خیر نه شته چې نه د رسول الله ﷺ او نه يې د صحابه وو رضي الله عنهم لار تعقیبوي.

پلار حیران شو او په ژور فکر کې ډوب شو.[^149] ---

[^149]: : دا کیسه مې له یوې ویب پاڼې راخیستې وه، د اصلي مرجع لټه مې وکړه خو ومې نه مونده. دا چې ګټوره او هڅوونکې کیسه ده نو ځکه مې دلته نقل کړې.

# په اسلام کې عدالت او صداقت هم شته

موږ تر ډېره په اسلامي احکامو او ارکانو ترکیز کوو او خلک پرې ډاروو، خو د صداقت، عدالت، معاملاتو او نورو ټولنیزو چارو باندې بحث او ترکیز نه کوو، په داسې حال کې چې الله تعالی وايي:

﴿قَالَ اللَّهُ هَٰذَا يَوْمُ يَنْفَعُ الصَّادِقِينَ صِدْقُهُمْ ۚ لَهُمْ جَنَّاتٌ تَجْرِي مِنْ تَحْتِهَا الْأَنْهَارُ خَالِدِينَ فِيهَا أَبَدًا ۚ رَضِيَ اللَّهُ عَنْهُمْ وَرَضُوا عَنْهُ ۚ ذَٰلِكَ الْفَوْزُ الْعَظِيمُ﴾[^150]

[^150]: : المائده، ۱۱۹ آیت

ژباړه: هلته (د قیامت په ورځ) به الله تعالی وفرمايي: دا هغه ورځ ده چې په هغې كې ريښتينو خلکو ته د هغوی ريښتينولي ګټه رسوي، د هغو لپاره داسې باغونه دي چې تر هغو لاندې ويالې بهېږي. هلته به هغوى د تل لپاره اوسېږي، الله تعالی له هغو نه راضي شو او هغوى له الله نه خوښ شول، همدا ستر برياليتوب دى.

موږ عدل، د ظلم نه کول، صداقت کول یا دوکه نه کول او داسې نورو ټولنیزو مطالبو په اړه غږېدل او وعظ داسې هېر کړي لکه هېڅ چې په دین کې نه وي. په داسې حال کې چې لومړیتوب د همدې عملونو لپاره دی، ځکه په دې سره حقوق العباد تأمینېږي او حقوق العباد په حقوق الله باندې مخکې بلل شوي دي. ځکه الله پاک خپل حق بخښي خو د بنده حق نه بخښي (الا ما شاء الله). ---

د عدالت د اهمیت په اړه الله تعالی فرمايي:

﴿لَقَدْ أَرْسَلْنَا رُسُلَنَا بِالْبَيِّنَاتِ وَأَنْزَلْنَا مَعَهُمُ الْكِتَابَ وَالْمِيزَانَ لِيَقُومَ النَّاسُ بِالْقِسْطِ﴾[^151]

[^151]: : الحدید، ۲۵ آیت

ژباړه: موږ خپل پېغمبران له روښانو او څرګندو نښانو او هداياتو سره ولېږل او له هغوی سره مو كتاب او تله نازل كړله چې د خلکو ترمنځ عدالت ټينګ کړي.

# د دوزخیانو ارمانونه

کله چې ګنهګاران او مجرمین په قیامت کې وګوري چې په دنیا کې د الله تعالی ورکړې وعدې ټولې رښتیا کېږي، دوی نارې سورې وهي او سخت پښېمان وي چې کاش کې مو نېک کارونه کړي وای.

پام وکړئ، مخکې له دې چې په قیامت کې په خپلو کړو وړو پښېمانه شئ، د دنیا د اصلیت په اړه ژور فکر وکړئ چې دوزخیان په څه شي پښېمانه کېږي او هلته به بیا د څه ارمان کوي؟

مخکې له دې چې موږ او تاسې هم په قیامت کې خدای مکړه دغه ارمانونه وکړو، راځئ په دنیا هغه کارونه وکړو چې په آخرت کې مو له دغو ارمانونو ژغوري.

لومړی ارمان چې دوزخیان به یې کوي:

﴿يَوْمَ تُقَلَّبُ وُجُوهُهُمْ فِي النَّارِ يَقُولُونَ يَا لَيْتَنَا أَطَعْنَا اللَّهَ وَأَطَعْنَا الرَّسُولَا﴾[^152]---

[^152]: : الأحزاب، ۶۶ آیت

ژباړه: په کومه ورځ چې د دوی (دوزخیانو) مخونه په اور واړول را واړول شي، دوی به ووايي: اې کاش مو د الله تعالی او د رسول الله ﷺ اطاعت کړی وای. یعنې د دوی خبره مو منلې وای.

په دوزخ کې به دویمه هیله د ظالمانو وي:

﴿وَيَوْمَ يَعَضُّ الظَّالِمُ عَلَىٰ يَدَيْهِ يَقُولُ يَا لَيْتَنِي اتَّخَذْتُ مَعَ الرَّسُولِ سَبِيلًا﴾[^153]

[^153]: : فرقان، ۲۷ آیت

ژباړه: او هغه ورځ چې ظالمان به خپل لاسونه چیچي او وايي به: کاشکې مې د رسول الله ﷺ لار نیولې وای. یا د رسول الله ﷺ خبره مې منلې وای.

په ګڼو حدیثونو کې رسول الله ﷺ ظالمانو ته خبرداری ورکوي چې ظلم مه کوئ او د ظلم پایله تیاره ده.

ظلم که لوی وي که کوچنی بالاخره ظلم دی. که د چا غیبت کوې ظلم دی، په ناحقه که د چا مال خورې ظلم دی. که په چا تهمت کوې ظلم دی. که د موټر چلولو پر وخت خلک ځوروې ظلم دی. خلک وژل ظلم دی. ماشومانو او مېرمنو سره زور زیاتی ظلم دی. او د انسان او الله تعالی په حقونو تیری کول ظلم دی.

د دوزخیانو درېیم ارمان؛ هر ځوان دې دې ته جدي پام وکړي.

هغه کسان چې دنیا کې بې لارې ملګري پالي، دوزخ کې به څه وايي؟---

﴿يَا وَيْلَتَىٰ لَيْتَنِي لَمْ أَتَّخِذْ فُلَانًا خَلِيلًا﴾[^154]

[^154]: : فرقان، ۲۶ آیت

ژباړه: اې زما بده بخته! کاش کې مې فلاني سره ملګرتیا نه وای کړې.

ډېر داسې ملګري به لرئ چې پر تاسې یې اغېز ډېر وي، که دوی بې لارې وي، ځان ترې وساتئ او که د الله تعالی په لار روان وي، ملګرتیا ورسره لا ټینګه کړئ. د داسې ملګرو له درلودو ډډه وکړئ چې دوزخ ته مو د تلو لامل کېږي.

د دوزخیانو بله هیله:

﴿يَقُولُ يَا لَيْتَنِي قَدَّمْتُ لِحَيَاتِي﴾[^155]

[^155]: : الفجر، ۲۴ آیت

ژباړه: کاشکې مې ژوند لپاره له مخکې څه توښه یا نېک عملونه برابر کړي وای.

بل ارمان چې مجرمان به یې کوي:

﴿وَ أَمَّا مَنْ أُوتِيَ كِتابَهُ بِشِمالِهِ فَيَقُولُ يا لَيْتَنِي لَمْ أُوتَ كِتابِيَهْ﴾[^156]

[^156]: : الحاقه، ۲۵ آیت

ژباړه: د چا عمل پاڼه چې په چپ لاس کې ورکړل شي، هغه به ووایي: کاش کې دا عملنامه بېخي نه وای راکړل شوې.

د مجرمانو بله هیله دا ده چې دوی وايي:

﴿يَٰلَيْتَهَا كَانَتِ ٱلْقَاضِيَةَ﴾[^157]

[^157]: : الحاقه، ۲۷ آیت

ژباړه: کاشکې د دنیا مرګ د هر څه ختموونکی وای. یعنې له مرګ سره هر څه پای ته رسېدای. ---

دوزخیان به ارمان کوي چې کاشکې موږ خاورې ایرې وای.

﴿إِنَّا أَنذَرْنَاكُمْ عَذَابًا قَرِيبًا يَوْمَ يَنظُرُ الْمَرْءُ مَا قَدَّمَتْ يَدَاهُ وَيَقُولُ الْكَافِرُ یَا لَیْتَنِی کُنتُ تُرَاباً﴾[^158]

[^158]: : النبأ، ۴۰ آیت

ژباړه: موږ تاسې له هغه عذابه ویرولي یاست چې نږدې راتلونکی دی. په هغه ورځ به هر انسان خپل کړه وړه وویني، د دوی په منځ کې کافر به په افسوس ووايي، کاشکې زه خاورې وای. (یعنې هېڅ حساب کتاب راسره نه وای شوی).

مخکې له دې چې خدای مه کړه په قیامت کې د الله تعالی پر وړاندې ذلیل او پښېمانه ودرېږو، ولې په دنیا کې له دې کارونو ځان نه ساتو؟

دنیا د امتحان ځای دی، هغوی چې پکې ناکام شول، د مچ په شان به مخ په لاسونو وهي چې کاش کې مې ښه کارونه کړي وای او د الله پاک او د هغه د رسول ﷺ سپارښتنې مې عملي کړې وای او کاشکې مې د شیطان او بېلارې ملګرو لار نه وای تعقیب کړې.

مخکې له دې چې بیا پښېمانه شې همدا اوس خپل ژوند ته بیا کتنه وکړه. ---

# څومره ګناهونه دې کړي دي؟

آیا ګناه دې کړې؟

آیا حرام دې خوړلي دي؟

آیا لمونځ دې قضاء کړی دی؟

آیا د مور او پلار نافرماني دې کړې ده؟

آیا په امانت کې دې خیانت کړی دی؟

آیا چا ته دې ښکنځل کړي یا دې څوک ازار کړی دی؟

وخت دې بې ځایه ضایع کړی دی؟

یا دا چې د الله جل جلاله په عبادت کې دې غفلت کړی دی؟

دا ټول او تر دې هم ستر ګناهونه د الله جل جلاله له رحمت څخه لوی نه دي.

د الله جل جلاله رحمت د هغه تر غضبه ډېر پراخ دی.

الله تعالی دا ټول ګناهونه بخښي.

یوازې یوې صادقانه او مخلصانه توبې ته اړتیا ده.

توبې ته تیار شه چې الله دې وبخښي.

ایا تا نه دي اورېدلي چې الله جل جلاله فرمايي:

﴿قُلْ يَا عِبَادِيَ الَّذِينَ أَسْرَفُوا عَلَى أَنْفُسِهِمْ لا تَقْنَطُوا مِنْ رَحْمَةِ اللَّهِ إِنَّ اللَّهَ يَغْفِرُ الذُّنُوبَ جَمِيعًا إِنَّهُ هُوَالْغَفُورُالرَّحِيمُ﴾[^159]

[^159]: : الزمر، ۵۳ آیت

ژباړه: ووايه اې زما هغه بندګانو چې په ځان مو تیری کړى دى، د الله تعالى له رحمت څخه مه ناهیلي کيږئ، الله جل جلاله ټول ګناهونه بخښي او هغه په ریښتیني ډول بخښونکی او مهربان دی. ---

# مسلمانانو ته د هندي فلمونو لوبغاړي مهم پيغام

د دنیا مینه لویه ناروغي ده چې کله انسان پرې اخته شي ژوند یې سر تر پایه په مادیاتو پورې وتړل شي او د مادیاتو غلام شي.

معنویات یې له ژوند کډه وکړي او د ژوند اصلي فلسفه ترې هېره شي.

داسې انسانان چې یوازې هدف یې دنیا او له اخرته بې پروا شي، برخلیک یې پښېماني او په اخرت کې ناکامي ده.

انسان چې کله د دنیا په مینه ککړ شي، په عیش او عشرت کې ډوب شي او معنویات هېر کړي، مرګ ناڅاپه ترې هر څه واخلي او دی یوازې په میدان پرېږدي.

خو بریالي انسانان هغه دي چې د مادیاتو ترڅنګ پر معنوي اړخ ډېر پام کوي. د ژوند هدف یې یوازې خپل عیش او عشرت نه وي؛ بلکې په ټوله کې د خپلې ټولنې او خلکو د خیر او نېکمرغۍ نیت ورسره وي.

کله یوازې یوه جمله، یوه ویډيو یا عکس د انسان ژوند بدلولی شي.

د هندي فلمونو مشهور لوبغاړی او کومیډين شکتي کپور چې په ډېرو فلمونو کې یې کار کړی او شاوخوا پنځوس میلیونه ډالره سرمایه لري او ټول ژوند یې د هند د سینما په خدمت کې تیر کړی.

دی شهرت هم لري او شتمني هم نو ډاډه یم چې د خپلې خوشحالۍ لپاره به یې له ډېرو کارونو نه وي کړی، خو ما یې یوه ویډیو وکتله چې پکې نوموړی له یوه حقیقت څخه پرده پورته کوي او موږ ته د ژوند له تجربو یوه ښه مشوره راکوي. ---

د دې سړي پيغام کېدای شي خیالي وي، خو یو لوی حقیقت او درس پکې نغښتی چې کولای شي ژوند په اړه زموږ فکر بدل کړي او ځینې کسان ورسره له غفلت څخه راويښ شي.

د ده خبرې راته ځکه مهمې ښکاره شوې چې د یو مشهور او مالداره انسان په توګه یې ښايي هر ممکن خوند په دنیا کې اخیستی وي، خو په پای کې یې حقیقت پر وړاندې سترګې پرانیستل شوي دي.

دا د هغه د خبرو ژباړه ده چې وايي:

"یو انسان ټول عمر زحمت ګالي یا محنت کوي، خپل ژوند ته نه رسیږي، بس پیسې ګټي او پښې یې پسې لوڅې کړې وي. وايي دا هر څه د کورنۍ لپاره کوم، د راتلونکې لپاره کار کوي، کار کوي او پیسې راټولوي. کروړ پتي کیږي، لیکن یو ورځ دی ویده وي، ناڅاپه یو څوک ترې کمپله لرې کړي او هغه په خپلو سترګو وویني چې مخامخ ورته د مرګ پرښته ولاړه ده، نو خان صیب ورته وايي وایه زه څه خدمت کولای شم؟

هغه پرښته ورته وایي چې ستا وخت ختم دی، زه دې روح اخیستو لپاره راغلې یم.

هغه انسان له خپل ځایه پورته کیږي او پوښتنه کوي چې څه وايې؟

هغه ورته بیا وايي، ستا وخت ختم دی، زه ستا د روح اخیستو پسې راغلې یم، دنیا نه به ځې.

نو خان صیب ورته وايي چې ګوره، ماسره ډېر مال او دولت دی، زه تا ته لس کروړه روپۍ درکوم، ما ته یوه ورځ د ژوند کولو موقع راکړه. ---

هغه ورته وايي چې نه، ستا وخت نږدې شوی او تګ وخت راغلی دی.

خان ورته وايي چې شل کروړه درکوم، ما ته تر ماښام وخت راکړه.

ساه اخیستونکې پرښته ورته بیا وايي چې نه داسې نه شي کېدای، ولې خپل وخت ضایع کوې، ستا وخت تمام دی.

مالداره سړی ورته وايي، زما ټول دولت واخله، خو ما ته د یو ساعت اضافي ژوند لپاره وخت راکړه.

هغه ورته وايي چې نه، زما وخت مه ضایع کوه، ځه چې ځو.

خان صیب ورته وايي، ښه نو بیا ما ته د یو خط لیکلو موقع راکړه. پرښته ورته وايي سمه ده. ژر ژر دې خط ولیکه.

خان په خط کې ولیکل چې اې زما ګرانو ملګرو، موږ ټول ژوند د پيسو، دولت په ګټلو لګیا یوو، ښه وخت نه تېروو، دا هېروو چې وخت باید خپلو کورنیو، خپلوانو او ملګرو ته ورکړو او هغوی سره ښې شیبې ولرو.

خو چې کله د ژوند پای راشي، څومره چې انسان مالداره وي، څومره پيسې چې مو ټول عمر ګټلې وي هغه په خپل ځای همغسې ټولې شوې پاتې کیږي، د کروړونو پيسو لګولو باندې موږ یوازې یوه ساه نه شو اخیستی. په دغه وخت کې بیا دولت هېڅ ګټه نه درته کوي.

نو ځکه زما ګرانو ملګرو، تر هغې چې ژوند وي، ښه ژوند وکړئ، په خوشحالۍ ژوند تېر کړئ، د ځان لپاره ژوند وکړئ، د کورنۍ لپاره وخت ورکړئ، په خپلو ملګرو مهرباني وکړئ، ځکه معلومه نه ده چې سبا به وي که نه؟"---

# د مرګ پر وخت د هر انسان پنځه لویې پښېمانۍ

یوه اسټرالیایۍ نرسه یا روغتیاپاله چې د مرګ په بستر د پرتو ناروغانو خدمت به یې کاوه، په روغتون کې له څو کلونو خدمت وروسته د (Top five regrets of the dying) په نوم یو کتاب لیکلی.

د براني ویر په نوم دغې روغتیا پالې د خپل کار په موده کې ډېر داسې کسان لیدلي چې د هغې د سترګو په وړاندې یې خپل ژوند له لاسه ورکړی او نوموړې هر هغه څه اورېدلي چې وفات کېدونکو خلکو د ژوند په وروستۍ مرحله کې ویلي دي.

هغې د ټولو پښېمانیو له ډلې پنځه مهمې راټولې کړي او په همدې نوم یې کتاب لیکلی.

د مېرمن ویر په وینا، ډېر کم داسې کسان یې ولېدل چې د مرګ په حالت کې د مال په تاوان، د چا په مرګ یا په نورو مادیاتو یې پښېماني ښودلې وي.

ما لومړی د هغې له قوله د پېښمانیو عنوانونه راخیستي بیا مې پرې خپله تبصره لیکلې.

د براني ویر په وینا د خپل کار په موده کې یې وموندل چې ډېر خلک په پنځوو شیانو ډېر افسوس کوي:

لومړی: د ځان په اړه د خلکو په څرګندونو اندېښمنېدل او یا د نورو په خوښه ژوند کول.

براني ویر وايي، "ډېری کسان په دې پښېمانه وو او افسوس به یې کاوه چې اې کاش مو د نورو لپاره ژوند نه کولی او اې کاش هغه ژوند مو کړی وای چې خپله مو غوښت".---

زموږ او تاسې شاوخوا هم ګڼ داسې کسان شته، تل دې ته یې تشویش وي چې خلک یې په اړه څه وايي. د خلکو د راضي ساتلو لپاره ژوند کوي. په ځان یې ژوند تریخ کړی وي خو د خلکو د خوشحالولو په لټه کې وي.

د رسول الله ﷺ ژوند ته که وګورو، هغه مبارک د خپل تره، تربور یا قوم غوښتنې ونه منلې، هر هغه څه یې وکړل چې الله تعالی ورته ویلي وو او ده ته ښه ښکارېدل.

که څه هم قوم یې ورته د مال او مقام په ورکولو ډېر وړاندیزونه وکړل چې له دعوت نه لاس واخلي، خو ده مبارک هېڅکله دنیوي څېزونو ته غاړه کېنښوده او نه یې د خپلو خپلوانو یا د کورنۍ د غړو د خوشحاله ساتلو لپاره حق لار پرېښوده. بلکې حق لپاره یې ټول قوم پرېښود او هر ډول مادي امتیازات یې رد کړل.

کوم کتاب کې مې لوستي و چې معاویه رضي الله عنه واک ته تر رسېدو وروسته بي بي عائشې رضي الله عنها ته یې یو لیک استولی و چې ما ته نصیحت وکړه.

هغې ورته په ځواب کې لیکلي وو چې که غواړې چې خلک خوشحال کړې، ټول خلک هېڅکله نه خوشحالیږي.

لومړی الله پاک راضي کړه، خلک پخپله خوشحالیږي.

دویمه پښېماني: د خلکو د خوشحالولو لپاره چپ پاتې کېدل.

ځینې انسانان دا عادت لري چې د خلکو خوشحالولو لپاره د حق له وینا چپ پاتې کیږي. هغه څه چې باید وویل شي د خلکو د خپګان لپاره یې له ویلو ډډه کوي او حق وینا ناویلې پاتې کېږي. ---

دا هغه ناسم عادت دی چې پایلې یې منفي وي. که ټول عمر د یو انسان د راضي ساتلو هڅه وکړې، یوه ورځ نه یوه ورځ به دغه کس له تا ناراضه کیږي او بیا به دې د ټول عمر خواري چې د ده خیال دې ساتلی، په یوه ورځ په سیند لاهو کړي. تر دې مخکې چې داسې درسره وشي، د خلکو د خوښ ساتلو لپاره خپل احساسات مه وژنه.

هر هغه کار کوه چې تا ته ښه ښکاري او په اصولو برابر وي.

د چا پروا مه کوه، ځکه د انسان خوشحاله ساتل هغه هدف دی چې هېڅکله نه ترلاسه کیږي. دا هغه څه دي چې ډېری کسان د ژوند په وروستیو کې پرې پښېمانه کیږي او د افسوس نارې یې له خولې وځي.

درېیمه پښېماني: ډېری انسانان له دنیا غافله ځي او په دې ځان نه پوهوي چې خوشحال ژوند جوړول او یا نېکمرغي اکتسابي یا د انسان په خپلو هڅو پورې تړلې ده.

هر انسان که ځان په دې ونه پوهوي، د مرګ په وخت په دې ډېر پښېمان وي چې ولې د خوشحالي راتګ ته په تمه شوم او ولې مې نېکمرغۍ ته د رسېدو هڅه ونه کړه او ژوند مې له خوښیو ډک نه کړ!؟

همدا اوس هم وخت شته.

د خپل ژوند اړخونه بدل کړه، چې نېکمرغي دې نصیب شي او د خوښیو اصلي لار ومومې.

ژوند لنډ خو له رازونو ډکه ټولګه ده، ویې سپړه. ---

څلورمه پښېماني: ډېری انسانان چې کله د ژوند فرصت له لاسه ورکوي او د مرګ شېبې یې نیږدې کیږي، په دې ډېر پښېمانه وي چې اې کاش مې خپل قیمتي وخت له خپلې کورنۍ، لکه مور او پلار، مېرمن، اولاد او رښتینو ملګرو سره تېر کړی وای.

هغه کسان به مو لیدلي وي چې خپل وخت په کار، د پیسو په ګټلو، په لهو لعب کې تېروي، دغه ډول انسانان ضرور په دې پښېمانه کیږي چې کاش مو خپل وخت په سم ډول تنظیم کړی وای او له وخته مو ګټه پورته کړې وای.

یا دا افسوس کوي چې کاش په خپل ژوند مې د مور او پلار خدمت کړی وای او خپل وخت مې د اولاد په سمه روزنه تېر کړی وای.

خو دا هر څه د دې ډول کسانو لپاره افسوس پاتې کیږي او بس!

مخکې له دې چې ژوند در څخه موقع واخلي؛ ګټه ترې پورته کړه، دومره ګټه چې بیا په ورستیو شېبو کې پرې پښېمان نه یې.

مخکې له دې چې مور او پلار له لاسه ورکړې، خدمت یې وکړه.

پينځمه پښېماني: براني ویر وايي، د مرګ پر وخت ډېری انسانان په دې پښېمانه وي چې اې کاش مو د خپلو خوبونو د رښتیا کولو لپاره هلې ځلې کړې وای او دا مو نه وای ویلي چې ژوند اوږد دی.

په دې مانا چې هره ورځ مو یو نوی فرصت ګڼلی وای او د خپلو هیلو او خوبونو د پوره کولو لپاره مو زحمت ګاللی او هڅې مو کړې وای.

تاسې به ډېری داسې ملګري لیدلي وي چې وايي، ژوند اوږد دی، هر څه به سم شي، خو یوه ورځ پرې ژوند لنډ او ارماني له دنیا وکوچیږي! ---

# رسول الله ﷺ داسې پلار و

له عائشې رضي الله عنها څخه روایت دی چې وايي:

«کله چې به د رسول الله ﷺ لور فاطمة رضي الله عنها د خپل پلار کوټې ته ننوتله، رسول الله ﷺ به پورته شو، هغه به یې ښکل کړه، ښه راغلاست به یې ورته ووایه، لاس څخه به یې ونیوله او خپل څنګ ته یې کېنوله. رسول الله ﷺ هغه پلار و چې خپل اولاد ته یې احترام کاوه».[^160]

[^160]: : دا حدیث د سبیل الهدی والرشاد في سیرة خیر العباد کتاب کې له ابو داود او ترمذي څخه نقل شوی دی.

له عمر رضي الله عنه روایت شوی چې حسن او حسین رضي الله عنهما یې ولیدل چې د رسول الله ﷺ پر اوږو ناست وو.

حسن رضي الله عنه په ښي ولي او حسین رضي الله عنه په چپ.

رسول الله ﷺ به خپلو لمسیانو سره لوبې او ټوکې ټکالې هم کولې.

خو موږ، د خپل اولاد پر وړاندې د دیکتاتوري پالیسي غوره کړې، په لور باندې شرمېږو.

موږ له اولاده احترام غواړو خو پخپله هغوی ته درناوی نه کوو.

بیا دعوه هم کوو چې رسول الله ﷺ زموږ قائد او لارښود دی او موږ یې لارویان یوو.

یوه ورځ زما وړوکی وراره راسره جومات ته لاړ، په دویم صف کې زما تر څنګ ودرید، له لومړي کتار نه پرې یو سپین ږیري په ډېر غوسه ناک انداز غږ وکړ چې له کتاره ووځه او شا ته یوازې ودرېږه.

وراره ته مې وکتل چې روحیه یې بایللې وه او خپه و. ---

چې ماشوم وي له جوماته یې شړو، خو چې لوی شي بیا په زور او زاریو هم جومات ته نه راځي.

ولې د اولاد په تربیه کې له رسول الله ﷺ زدکړه نه کوو؟

په یوه روایت کې راځي چې رسول الله به لمونځ کاوه، حسن او حسین رضي الله عنهما به یې په ولو ښکته او پورته کېدل.

څومره توپیر دی زموږ او رسول الله ﷺ د عملونو ترمنځ!

# په روزي کې مو ولې برکت نشته؟

څومره مسلمانان مو لیدلي چې په خپله پراخه روزۍ کې د برکت له نشتوالي شکایت کوي.

اصلي لامل یې دا دی چې زموږ له ډلې ډېری ملګري د سهار لمونځ له لمر خاته وروسته قضايي کوي یا یې له سره نه کوي.

هغوی چې سهار لمونځ نه کوي روزي یې بې برکته وي او که څومره پراخه روزي یې وي، خوند به ترې نه اخلي.

الله پاک هر انسان ته که مسلمان وي او که کافر روزي ورکوي، خو برکت د هغه چا په روزي کې وي چې د الله پاک پر لار روان وي او ورته تسلیم وي.

د برکت روزي که لږه وي ډېره ده خو بې برکته روزي که میلیونونه وي هېڅ په شان ده.

# د دنیا اصلي حیثیت

د دنیا په ژوند کې هر څه پای لري. د روغتیا خاتمه ناروغي ده، د مالدارۍ خاتمه فقر او په ټوله کې د ژوند پای بیا مرګ دی. تاسو--- لسګونه کلونه ژوند کړی خو اوس پوهېږئ چې تېر ژوند څه ډول و؟ حتما به دا وایې چې د سترګو رپ په شان.

رسول الله ﷺ د دنیا ډېر ښه تعریف کړی:

یوه ورځ خیر البشر ﷺ ویده و، کله چې راپاڅېد د هغه څه نښه یې پر مخ مبارک پاتې وه چې پرې ویده و. یو صحابي رضي الله عنه ورته وړاندیز وکړ چې کاش موږ درته داسې بستره یا تخت جوړ کړو چې ته پرې آرامه خوب وکړې.

رسول الله ﷺ وفرمایل:

« ما لي وما للدُّنيا، ما أنا في الدُّنيا إلَّا كراكبٍ استَظلَّ تحتَ شجرةٍ ثمَّ راحَ وترَكَها»[^161]

[^161]: : أخرجه الترمذي (2377) واللفظ له، وابن ماجه (4109)، وأحمد (3709)

ژباړه: ما ته یې د دنیا څه؟ زه په دنیا کې داسې یم لکه یو مسافر چې د یوې ونې لاندې دمه وکړي، راحت شي بیا پاڅېږي او ترې لاړ شي.

د دنیا حیثیت همدا دی! دا دنیا فاني ده او هېڅ حیثیت نه لري چې انسان دې پرې آخرت له لاسه ورکړي. مسلمان مؤمن باید په دنیا کې هم خپله برخه ولري او آخرت هم باید هېر نه کړي.

﴿وَابْتَغِ فِيمَا آتَاكَ اللَّهُ الدَّارَ الْآخِرَةَ ۖ وَلَا تَنْسَ نَصِيبَكَ مِنَ الدُّنْيَا ۖ وَأَحْسِنْ كَمَا أَحْسَنَ اللَّهُ إِلَيْكَ ۖ وَلَا تَبْغِ الْفَسَادَ فِي الْأَرْضِ ۖ إِنَّ اللَّهَ لَا يُحِبُّ الْمُفْسِدِينَ﴾[^162]

[^162]: : القصص، ۷۷ آیت

ژباړه: هغه څه (كوم امکانات) چې الله تا ته دركړي دي، په هغې سره د آخرت د كور جوړولو فكر وكړه او له دنيا نه هم خپله برخه مه هېروه. --- احسان وكړه لكه څنګه چې الله له تا سره احسان كړی او په ځمكه كې د فساد هڅه مه كوه، الله عزوجل فساد كوونكي نه خوښوي.

د دنیا او آخرت ترمنځ باید منځلاري و اوسو، خو آخرت باید پر دنیا لومړی کړو او په هر کار کې مو پام آخرت ته وي چې سرمایه ورته برابره کړو.

د یو استرالیايي میلیاردر ځوان د ژوند کیسه کې لوی درس پروت دی. د دې ځوان په اړه ګڼې ویډیوګانې په یوټيوب کې شته چې د ده د نوم (علي بنات یا Ali Banat) په لټولو یې موندلی شئ. ما یې هم په اړه یوه ویډيو کړې وه چې لنډ وخت کې څو لکه کسانو کتلې وه.

د هغه د ژوند کیسه داسې ده:

دا ځوان علي بنات نومېږي. له مالي اړخه د علي بنات ژوند بریالی و، د دنیا تر ډېرو خلکو یې هوسا ژوند درلود خو د ژوند په وروستیو کې په سرطان ناروغۍ اخته شو.

په یوه ویډیويي مرکه کې یو کس له ده پوښتنه کوي:

"اوس د ژوند کوم پړاو ته رسېدلی یې او څه درسره شوي؟"

علي بنات یې په ځواب کې وایي: "د ژوند په دې پړاو کې الله پاک ما ته ډالۍ راکړه، الحمدلله زه یې په ټول بدن کې د سرطان په ډالۍ و نازولم، له دې وروسته مې پرېکړه وکړه چې خپل ژوند بدل کړم او ټول ژوند غریبانو سره مرستې کولو ته وقف کړم."

پوښتنه: "ولې سرطان ناروغي ډالۍ ګڼې؟"

علي بنات: "الحمدلله! ډالۍ ځکه ده چې الله تعالی موقع راکړه چې ځان بدل کړم." ---

پوښتنه: "سرطان دې سترګې د څه په اړه پرانیستې؟"

علي بنات: "سبحان الله، په ژوند کې هر څه ته، آن ډېرو عادي شیانو لکه د پاکې هوا تنفس کولو ته مې سترګې پرانیستل شوې."

علي بنات ته ډاکترانو ویلي وو چې یوازې اووه میاشتې به ژوندی وي.

د دې خبر په اورېدو نوموړي خپل بریالی تجارت پرېښود او ژوند ته یې بیا کتنه وکړه، هر څه ورته بدلېدونکي ښکارېدل.

هغه چې کله په خپلې ناروغۍ خبر کړای شو، په غبرګون کې یې له خپل قېمتي ګاډي نه لاس واخیست. ښکلي او قیمتي ساعتونه او آن جامې یې بېوزله هېوادونو ته یوړې او پر خلکو باندې یې ووېشلې. هغه په مرکه کې وايي: "الحمدلله ما غوښتل دا دنیا په داسې حالت کې پرېږدم چې هېڅ شی را څخه پاتې نه وي."

نوموړي له عیش او عشرت څخه ډک ژوند درلود، له الماسو جوړ لاس بند یې ۶۰ زره ډالر ارزښت درلود. لاسي ګړۍ یې د ۱۳۰۰ ډالرو وه او یوازې د حمام څپلۍ یې په ۷۰۰ ډالرو اخیستې وې.

علي ناڅاپه د دنیا خوندونه پرېښودل او د فاني نړۍ په اړه یې سترګې پرانیستې. هغه په مرکه کې وايي چې د ګاډي ارزښت یې ۶ لکه ډالره و، خو وروسته له دې چې بدل شو د ګاډي په اړه یې وویل:

"د دغه ګاډي قیمت د حمام هغو څپلیو ته نه رسي چې افریقايي غریب ماشوم ته مې ډالۍ کړې، په الله تعالی قسم ما ته د هغه افریقايي ماشوم خندا د دې ګاډي په اندازه ارزښت لري." ---

علي خپل ټول شته د فقیرانو په خدمت کې کړل، افریقا ته له تګ وروسته یې «د مسلم ارونډ د ورلډ» په نوم خیریه بنسټ جوړ کړ، له دې لارې به یې غریبو هېوادو کې جوماتونه او مدرسې جوړولې.

که څه هم ډاکترانو علي ته د ژوند اووه میاشتې وخت ښودلی و، خو الله تعالی ورته د شاوخوا درې کالو ژوند کولو موقع ورکړه.

په دې موده کې نوموړي ګڼ نېک کارونه وکړل، خو بالاخره یې ژوند پای ته ورسېده او علي بنات د ۲۰۱۸ کال د مې میاشت په ۲۹مه نېټه د اسټرالیا په سیډني ښار کې له دې نړۍ سترګې پټې کړې. میلیاردر علي بنات د خپل ژوند په وروستیو کې د پند اخیستو لپاره له خپلې مړینې مخکې خلکو ته یو ويډیویي پیغام ثبت کړی و چې دده له وفات وروسته په خواله رسنیو کې خپور شو.

نوموړي په دې ویډیو کې دا څرګندونې کړي دي:

"لکه څرنګه چې تاسو پوهېږئ، الحمدلله زه نور له دې دنیا لاړم، زه خویندو او وروڼو ته یو پیغام لرم، تاسو وکتل چې ما په دې دنیا هر څه درلودل. ګاډي، پیسې او نور... د ناروغۍ پر وخت به ما ته خلکو پیغامونه را استول چې وروره تا ځان ته جنت یقیني کړی دی.

ته به جنت ته ځې، دوی به ویل وروره! تا د ټولنې او اُمت لپاره ډېر څه وکړل، سبحان الله، دا د یو کوچني او ساده نعمت ارزښت نه لري چې الله تعالی موږ ته د دې وړتیا راکړې چې سهار له خوبه راپاڅېږې او تر حمامه په خپلو پښو لاړ شې. دا هغه څه دي چې ورو، ورو ما له لاسه ورکړل، الحمدلله ډېر کم کسان د ژوند په وروستیو کې داسې چانس ترلاسه کوي چې وپوهېږي څه وخت مړه کېږي. ---

ځينې کسان بیا ناڅاپه خپل ژوند له لاسه ورکوي، تاسو لیدلي چې یو شمېر کسان د شپې په نڅا خونو یا نایټ کلبونو کې ناڅاپه راوغورځیږي او مړه شي، نور بیا په بېلا بېلو ځایونو کې خپل ژوند له لاسه ورکوي. هڅه وکړئ چې په خپل ژوند کې یو هدف ولرئ، پلان جوړ کړئ او پروژې پلی کړئ، یو څه وکړئ، په الله قسم د قیامت په ورځ به درسره یوازې همدا مرسته وکړي، هغو خویندو او وروڼو ته چې لا هم ژوندي دي، زما نصیحت دا دی چې د ژوند بڼه ډېر ژر ژر بدلېږي. موږ تر دې چې ډېر د اسلام ښودنې ومنو؛ په خپلو خواهشانو کې غرق یوو. زه د ډېرو خلکو لیدو ته ورغلی یم؛ خو چې کله ناروغ وم له دوبۍ، برېتانیا او نورو ځايونو خلک یوازې زما پوښتنې ته راتلل، همدا د الله تعالی لپاره مینه ده. هغوی چې ناروغ دي؛ خفه دي او یا ځورېږي، دوی ته وایم چې اندېښنه مه کوئ؛ ځکه الله تعالی به تاسو ته داسې کسان در ولېږي چې تاسو یې تمه نه درلوده، پر الله تعالی توکل وکړئ. تاسو ټولو ته مې بل پیغام دا دی چې که یو، دوه یا درېیو کسانو سره مرسته وکړئ یا مو دوی متأثره کړل چې یو څه وکړي، په یاد ولرئ چې په قبر کې به درسره همدا مرسته وکړي او د هر څه بدله به درکړل شي."

د علي بنات په مرګ ګڼ شمېر مسلمانان او نامسلمانان خفه شول، یو عیسوي پر خپل یوټيوب د علي مړینې ته په غبرګون کې وايي:

"زموږ د ورور علي بنات یو سپېڅلی روح و، دی د هغو خلکو له ډلې دی چې موږ ورته اړتیا لرو، دا هغه کسان دي چې خپل مثبت اړخ له خلکو سره شریکوي، چې یو څه وکړي، یوازې د دې لپاره چې له خلکو سره یې مرسته کړې وي." ---

**د علي بنات په ژوند او مرګ کې زموږ لپاره درسونه څه دي؟**

لومړی درس: علي بنات ته ډاکترانو اووه میاشتې وخت ورکړی و، خو هغه په داسې حال کې چې سرطان یې درلود، شاوخوا درې کاله ژوند وکړ او په هغه نېټه مړ شو چې الله پاک ورته ټاکلې وه. الله تعالی په هر څه ښه پوهیږي، خو ښکاري چې الله پاک هغه ته د نېکې ارادې او ښه کارونو د ترسره کولو لپاره کافي موقع ورکړه چې د آخرت لپاره ځان ته توښه برابره کړي.

راځئ له ځانه وپوښتو چې موږ څومره وخت لرو؟ د خیر کارونو او ځان بدلولو لپاره؟

آیا دا یقین لرئ چې تر سبا به ژوندي یاست؟

د دې دنیا فاني ژوند موږ ته دا زمزمه کړې چې تل به ژوندي یو! حال دا چې ښه پوهېږو چې غولوي مو. دا دنیا بل هېڅ نه ده مګر د آزموینې ځای دی.

دویم درس: موږ په دنیا کې هر څه ترلاسه کوو لکه ښکلي کورونه، قېمتي ګاډي، له حرامو او حلالو لارو پانګه او ګڼ نور...

خو آیا د قیامت لپاره مو د دې نیم چند خواري کړې؟

دا نړۍ او پکې له حرامو لارو روزي په دې ارزي چې خپل آخرت خراب کړو؟ حال دا چې ښه پوهېږو له دې دنیا د کوچېدو پر وخت موږ له ځان سره څه وړلای شو؟ یوازې یو کفن او بس!

درېیم درس: په ټولنه کې فعاله ونډه ولرئ، له خلکو سره مرسته وکړئ، د بېوزلو او یتیمانو لاس نیوی وکړئ او د فعال مسلمان رول ولوبوئ. همدا په قیامت او قبر کې په کارېږي! ---

# د ژوند مهمه قاعده

عبدالله بن عباس رضي الله عنه تنکی ځوان و. یوه ورځ له رسول الله ﷺ وسلم سره پر اوښ ناست و. رسول الله ﷺ ورته وویل: "اې ځوانه زه درته څو خبرې در زده کوم: الله تعالی په یاد ساته چې هغه تا په یاد وساتي. کله چې دې مرسته غوښته، له الله تعالی یې غواړه او پوه شه چې که ټوله دنیا تا ته د ګټې رسولو لپاره راټوله شي، هېڅ به درته ونه کړي مګر هغه چې الله تعالی درته لیکلي وي، خو که ټول خلک راټول شي چې تا ته ضرر ورسوي، هېڅکله به درته ضرر و نه شي رسولی مګر هغه چې الله تعالی درته لیکلي وي. پوه شه چې نصر یا مرسته له صبر سره ده. له هر زړه تنګوالي وروسته راحت یا هوساینه ده او پوه شه چې له هرې سختۍ وروسته آساني ده، لکه څنګه چې الله تبارک و تعالی فرمايي: ﴿ إِنَّ مَعَ الْعُسْرِ يُسْرًا﴾[^163][^164]

[^163]: : الشرح، ۶ آیت

[^164]: : دا حدیث ترمذي روآیت کړی او حسن صحیح یې بللی

# آیا ژوند مو له کړاوونو ډک دی؟

آیا له سحر، جادو، کوډو، د سترګو اغېز، پېریانو، زړه تنګوالي او نورو ستونزو په عذاب یاست او ژوند یې درته تریخ او بې خونده کړی؟

پوهېږئ لامل یې موږ او تاسې خپله یو او ملامت هم همدا موږ یوو. شاید پوښتنه مو دا وي چې ولې؟

الله تعالی او د هغه رسول ﷺ مبارکو حدیثونو کې د دې کړاونو ښه علاج راښودلی خو موږ ترې په بې پروایي تېرېږو او غور پرې نه کوو. --- قرآن کریم په خپله شفاء دی. ځینې سورتونه در ښایم که هره ورځ سهار او ماښام مو لوستل الله پاک به مو له دغو ستونزو خوندي ساتي، ان شاء الله.

رسول الله ﷺ فرمايلي: د دې سورتونو تر شا خزانې دي.

دا خزانې را وسپړئ، ګټه ترې واخلئ او ځان پرې له ستونزو خوندي ساتئ.

دا په دې معنی نه ده چې موږ د ناروغیو د درملنې لپاره له طبي درملو یا ډاکټر ته له تللو بې پروا شو، نه بلکې د مسلمانانو په توګه موږ دا باور لرو چې د ناروغۍ د علاج لپاره باید ډاکټر ته لاړ شو او دوا هم وخورو. خو ترڅنګ یې د الله پاک د کلام په مرسته هم له بېلابیلو بلاوو ځان خوندي وساتو.

ځکه الله تعالی انسانان پیدا کړي او تر هر چا ښه پوهیږي چې د ناروغیو دوا یې څه ده، د انسان وجود څه ډول کار کوي او څنګه روغیږي.

لومړۍ خزانه: سورة الفاتحه

د قرآن کریم لومړی سورت (سورة الفاتحة).

د دې مبارک سورت لوستل د بدني او نفسي ناروغیو درملنه کوي.

امام بخاري له أبو سعید الخدري رضي الله عنه څخه روایت کړی چې ویلي یې دي: د رسول الله ﷺ د صحابه وو یوه ډله د عربو په یوه کلي باندې تېرېده خو د کلي هغو خلکو یې میلمه پالنه ونه کړه، وروسته د کلي مشر کوم شي وچیچلو. صحابه وو ته یې وویل تاسې سره کومه دوا شته؟ ---

هغوی ویل هو شته خو تاسې موږ ته د خوراک لپاره څه رانکړل نو موږ ستاسې د مشر درملنه تر هغې نه کوو چې اجوره را نه کړئ. هغوی ورته د پسونو یوه رمه ورکړه او صحابه وو رضي الله عنهم هغه قومي مشر په سورة الفاتحه دم کړ.[^165]

[^165]: : رواه البخاري، في صحيح البخاري، عن أبي سعيد الخدري، الصفحة أو الرقم: 5736، صحيح.

أَعُوذُ بِاللَّهِ مِنَ الشَّيطَانِ الرَّجِيمِ: پناه غواړم په الله پاک له رټل شوي شیطان څخه.

﴿بِسْمِ اللَّهِ الرَّحْمَٰنِ الرَّحِيمِ﴾

(پیل کوم) د الله په نوم چې ډېر مهربان او زيات رحم لرونكى دى.

﴿الْحَمْدُ لِلَّهِ رَبِّ الْعَالَمِينَ﴾

ټوله ثنا ستاينه يوازې الله لره ده چې د ټولو مخلوقاتو پالونكی دى.

﴿الرَّحْمَٰنِ الرَّحِيمِ﴾

ډېر مهربان زيات رحم لرونكی دى.

﴿مَالِكِ يَوْمِ الدِّينِ﴾

د جزا (قیامت) د ورځې مالك دى.

﴿إِيَّاكَ نَعْبُدُ وَإِيَّاكَ نَسْتَعِينُ﴾

مونږ یوازې همدا ستا عبادت كوو او همدا له تا څخه مرسته غواړو.

﴿اهْدِنَا الصِّرَاطَ الْمُسْتَقِيمَ﴾

(زموږ ربه) مونږ ته سمه لاره وښایه.

﴿صِرَاطَ الَّذِينَ أَنْعَمْتَ عَلَيْهِمْ غَيْرِ الْمَغْضُوبِ عَلَيْهِمْ وَلَا الضَّالِّينَ﴾[^166]---

[^166]: : الفاتحة

د هغو كسانو لاره چې تا پرې پېرزوینه كړې ده، نه د هغو كسانو لاره چې غضب ورباندې شوى او نه د هغو كسانو لاره چې لار وركي دي.

دویمه خزانه: سورة الاخلاص

د قرآن کریم له اخري خوا درېیم سورت دی.

رسول الله ﷺدا مبارک سورة ثلث القرآن بللی دی، یانې په درېیو کې د قرآن کریم یوه برخه ده. په دې معنی چې که درې وار ولوستل شي، لکه مکمل قرآنکریم چې لوستل شوی وي.

په صحیح البخاري کې له بي بي عائشې رضي الله عنها څخه روایت شوی چې فرمايي:

«أنَّ النَّبيَّ صلَّى اللهُ عليه وسلَّم كانَ إذا أوَى إلى فِراشِهِ كُلَّ لَيْلَةٍ جَمَع كَفَّيْهِ، ثُمَّ نَفَثَ فِيهِما، فَقَرَأَ فِيهِما: ﴿قُلْ هُوَ اللَّهُ أَحَدٌ﴾، و ﴿قُلْ أَعُوذُ بِرَبِّ الْفَلَقِ﴾، و ﴿قُلْ أَعُوذُ بِرَبِّ النَّاسِ﴾، ثُمَّ يَمْسَحُ بهِما ما اسْتَطاعَ مِن جَسَدِهِ، يَبْدَأُ بهِما علَى رَأْسِهِ ووَجْهِهِ وما أقْبَلَ مِن جَسَدِهِ، يَفْعَلُ ذلكَ ثَلاثَ مَرَّاتٍ.»[^167]

[^167]: : صحيح البخاري (۵۰۱۷)

کله چې به رسول الله ﷺ هره شپه د خوب بسترې ته تللو، نو لاسونه به یې لپه کول او بیا به یې پکې چوف کول په دغو لپه شویو لاسونو کې به یې اخلاص سورت ﴿قُلْ هُوَ اللَّهُ أَحَدٌ﴾، الفلق سورت ﴿قُلْ أَعُوذُ بِرَبِّ الْفَلَقِ﴾ او الناس سورت ﴿قُلْ أَعُوذُ بِرَبِّ النَّاسِ﴾ لوستل بیا (لاسونو کې چوف کول) او تر هغې وروسته به یې ټول بدن پرې تر کومه ځایه چې کېدای شو مسح کاوه. ---

د بدن مسح کول به یې له سر او مخ څخه پیلول او د بدن لوري ته به تللو او دا کار به یې درې وارې ترسره کاوه.

په یوه بل حدیث کې رسول الله ﷺ فرمایلي:

« من قرأ قُلْ هُوَ اللهُ أَحَدٌ عشرَ مراتٍ بنى اللهُ له بيتًا في الجنَّةِ»[^168]

[^168]: : الراوي : معاذ بن أنس \| المحدث : الألباني \| المصدر : صحيح الجامع \| الصفحة أو الرقم : 6472 \| خلاصة حكم المحدث : صحيح

ژباړه: چا چې یوولس وارې قل هو الله (سورت اخلاص) ولوست؛ الله پاک ورته په جنت کې کور جوړ کړ.

عمر رضي الله عنه پوښتنه وکړه چې که ډېر یې ولولو یا رسول الله؟ هغه مبارک ورته وویل چې څومره یې لوستی شئ الله تعالی د پراخۍ او پاکۍ خاوند دی.

په دنیا کې د یو کور ترلاسه کولو لپاره څومره زیار ګالو؟

بیا د جنت کور په اړه مو څه نظر دی؟

په یوه مبارک حدیث کې راځي:

«كانَ رَجُلٌ مِنَ الأنْصارِ يَؤُمُّهُمْ في مَسْجِدِ قُباءٍ، وكانَ كُلَّما افْتَتَحَ سُورَةً يَقْرَأُ بها لهمْ في الصَّلاَةِ ممَّا يَقْرَأُ به افْتَتَحَ: بقُلْ هو اللَّهُ أحَدٌ حتَّى يَفْرُغَ مِنْها، ثُمَّ يَقْرَأُ سُورَةً أُخْرَى معها، وكانَ يَصْنَعُ ذلكَ في كُلِّ رَكْعَةٍ، فَكَلَّمَهُ أصْحابُهُ، فقالوا: إنَّكَ تَفْتَتِحُ بهذِه السُّورَةِ، ثُمَّ لاَ تَرَى أنَّها تُجْزِئُكَ حتَّى تَقْرَأَ بأُخْرَى، فَإِمَّا تَقْرَأُ بها وإمَّا أنْ تَدَعَها، وتَقْرَأَ بأُخْرَى فقالَ:

ما أنا بتارِكِها، إنْ أحْبَبْتُمْ أنْ أؤُمَّكُمْ بذلكَ فَعَلْتُ، وإنْ كَرِهْتُمْ تَرَكْتُكُمْ، وكانُوا يَرَوْنَ أنَّه مِن أفْضَلِهِمْ، وكَرِهُوا أنْ يَؤُمَّهُمْ غَيْرُهُ، فَلَمَّا أتاهُمُ النبيُّ ---صَلَّى اللهُ عليه وسلَّمَ أخْبَرُوهُ الخَبَرَ، فقالَ: «يا فُلاَنُ، ما يَمْنَعُكَ أنْ تَفْعَلَ ما يَأْمُرُكَ به أصْحابُكَ، وما يَحْمِلُكَ علَى لُزُومِ هذِه السُّورَةِ في كُلِّ رَكْعَةٍ» فقالَ: إنِّي أُحِبُّها، فقالَ: «حُبُّكَ إيَّاها أدْخَلَكَ الجَنَّةَ»[^169]

[^169]: : صحیح البخاري (۷۷۴)

ژباړه: د انصارو یو سړی و، چې په مسجد قباء کې یې د خلکو امامت کاوه چې د هر رکعت پر مهال به یې لومړی قل هو الله أحد سورت لوسته، بیا به یې ورپسې بل سورت تلاوت کاوه، خلکو ورته ترې غوښتنه وکړه چې متفاوت سورتونه ولولي خو هغه ځواب ورکړ چې دا کار نه پرېږدم، که غواړئ ستاسې امامت وکړم په همدې طریقه مخکې ځم که نه امامت نه کوم، خلکو د ده امامت خوښاوه او تر نورو یې غوره باله، رسول الله ﷺ ته یې خبره ورسوله، هغه له امام څخه پوښتنه وکړه چې" اې فلانیه! ولې هغه څه نه ترسره کوې چې ستا ملګري یې غوښتنه کوي او څه شي اړ کړی یې چې هر رکعت کې دغه سورت لولې؟"

هغه وویل: له دې سورت سره مې مینه ده. رسول الله ﷺ په ځواب کې وویل: "د دې سورت مینه به تا جنت ته داخل کړي".

سبحان الله! څومره لویه نېکمرغي په دومره اسانه کار!

سورة الأخلاص له معنی سره زده کړه او همېشه یې تلاوت کوه:

﴿قُلْ هُوَ اللَّهُ أَحَدٌ﴾

ووايه هغه الله دى، يوازې يو.

﴿اللَّهُ الصَّمَدُ﴾

الله هېچاته اړ نه دى او ټول هغه ته اړ دي. ---

﴿لَمْ يَلِدْ وَلَمْ يُولَدْ﴾

نه هغه څوك زېږولى دى او نه هغه زېږول شوى دى.

﴿وَلَمْ يَكُنْ لَهُ كُفُوًا أَحَدٌ﴾[^170]

[^170]: : الاخلاص، ۱-۴ آیتونه

او نشته هغه لره هېڅوک سیال

درېیمه خزانه: آیت الکرسي

د ایت الکرسي په اړه رسول الله ﷺ فرمايلي:

«مَن قرأَ آيةَ الكرسيِّ دبُرَ كلِّ صلاةٍ مَكْتوبةٍ ، لم يمنَعهُ مِن دخولِ الجنَّةِ ، إلَّا الموتُ»[^171]

[^171]: : بلوغ المرام، ۹۷ پاڼه. د حدیث حکم: صحیح

ژباړه: چا چې ایت الکرسي د هر فرض لمونځ څخه وروسته ولوست، جنت ته بې له مرګ پرته بل هېڅ شی مخه ونه نیسي.

یعنې کله چې فرض لمونځ خلاص کړې او ورپسې دغه عظیم ایت ولولې ستا او د جنت ترمنځ یوازې مرګ دی چې کله تر بل فرض لمونځ پورې وفات شې مخامخ به جنت ځې ان شاء الله.

نو له هر فرض لمونځ څخه وروسته دا عظیم ایت لوله:

﴿اللَّهُ لَا إِلَٰهَ إِلَّا هُوَ الْحَيُّ الْقَيُّومُ ۚ لَا تَأْخُذُهُ سِنَةٌ وَلَا نَوْمٌ ۚ لَهُ مَا فِي السَّمَاوَاتِ وَمَا فِي الْأَرْضِ ۗ مَنْ ذَا الَّذِي يَشْفَعُ عِنْدَهُ إِلَّا بِإِذْنِهِ ۚ يَعْلَمُ مَا بَيْنَ أَيْدِيهِمْ وَمَا خَلْفَهُمْ ۖ وَلَا يُحِيطُونَ بِشَيْءٍ مِنْ عِلْمِهِ إِلَّا بِمَا شَاءَ ۚ وَسِعَ كُرْسِيُّهُ السَّمَاوَاتِ وَالْأَرْضَ ۖ وَلَا يَئُودُهُ حِفْظُهُمَا ۚ وَهُوَ الْعَلِيُّ الْعَظِيمُ﴾[^172]---

[^172]: : البقره، ۲۵۵ آیت

ژباړه: له الله پرته بل خدای نشته، مګر یوازې همدغه یو رب دی چې همېشه ژوندی دی او ټول کائنات يې تنظيم كړي دي، هغه نه ويده كېږي او نه پركالي پرې راځي، په اسمانونو او ځمكه كې چې هر څه دي د هغه دي، څوك دى چې د هغه په وړاندې د هغه له اجازې پرته سپارښت وكړاى شي؟ څه چې د بندګانو په وړاندې دي پر هغو هم خبر دى او څه چې له هغو نه پټ دي پر هغو هم خبر دى او د هغه له معلوماتو نه هېڅ شى د هغوې په ادراك كې نشې ايساريداى مګر دا چې د كوم شي علم وركول هغه په خپله وغواړي، د هغه حكومت پر اسمانونو او ځمكه خپور شوی دى او د هغو ساتنه د هغه له پاره كوم ستومانوونكى كار نه دى يوازې هماغه يو لوى او لوړ رب دى.

څلورمه خزانه: د بقرې سورت آخري آیتونه

دا لویه خزانه ده چې انسانان یې په اړه بې پروا دي! د بقرې سورت دوه وروستي آیتونه دي. دا هغه آیتونه دي چې د هر ډول ناروغیو علاج پکې شته، خصوصاً د هغو ناروغیو چې له سحر، جادو او پېریانو سره تړاو لري.

او دا مبارک آیتونه له کور څخه ضرر رسوونکي مخلوق لکه پېریان او شیطانان شړي.

رسول الله ﷺ فرمايي: «منْ قَرَأَ بالآيتَيْنِ مِنْ آخِرِ سُورةِ البقَرةِ فِي لَيْلَةٍ كَفَتَاهُ»[^173]

[^173]: : متفق علیه

ژباړه: چا چې د بقرې سورت دوه آخري آیتونه د شپې لخوا ولوستل، همدغه ورته کفایت کوي. ---

هغه دا ایتونه دي:

﴿آمَنَ الرَّسُولُ بِمَا أُنْزِلَ إِلَيْهِ مِنْ رَبِّهِ وَالْمُؤْمِنُونَ ۚ كُلٌّ آمَنَ بِاللَّهِ وَمَلَائِكَتِهِ وَكُتُبِهِ وَرُسُلِهِ لَا نُفَرِّقُ بَيْنَ أَحَدٍ مِنْ رُسُلِهِ ۚ وَقَالُوا سَمِعْنَا وَأَطَعْنَا ۖ غُفْرَانَكَ رَبَّنَا وَإِلَيْكَ الْمَصِيرُ ‎﴿٢٨٥﴾‏ لَا يُكَلِّفُ اللَّهُ نَفْسًا إِلَّا وُسْعَهَا ۚ لَهَا مَا كَسَبَتْ وَعَلَيْهَا مَا اكْتَسَبَتْ ۗ رَبَّنَا لَا تُؤَاخِذْنَا إِنْ نَسِينَا أَوْ أَخْطَأْنَا ۚ رَبَّنَا وَلَا تَحْمِلْ عَلَيْنَا إِصْرًا كَمَا حَمَلْتَهُ عَلَى الَّذِينَ مِنْ قَبْلِنَا ۚ رَبَّنَا وَلَا تُحَمِّلْنَا مَا لَا طَاقَةَ لَنَا بِهِ ۖ وَاعْفُ عَنَّا وَاغْفِرْ لَنَا وَارْحَمْنَا ۚ أَنْتَ مَوْلَانَا فَانْصُرْنَا عَلَى الْقَوْمِ الْكَافِرِينَ﴾[^174]

[^174]: : البقرة، ۲۸۵ او ۲۸۶ آیتونه

ژباړه: پيغمبر ﷺ پر هغه هدايت ايمان راوړی دی چې د هغه د رب لخوا پر هغه نازل شوی دى او څوك چې د دې پېغمبر منونكي دي، هغوى هم دا هدايت د زړه په مينه منلى دى. دوى ټولو الله، د هغه پرښتې، د هغه كتابونه او د هغه پيغمبران (علیهم السلام) منلي دي او د هغو وينا دا ده چې :"موږ د الله په پيغمبرانو كې د يو له بل سره توپير نه كوو، مونږ حكم واورېده او اطاعت مو ومانه. زمونږ څښتنه! ستا څخه د ګناه د بخښنې غوښتنونكي يوو او همدا ستا لوري ته زموږ درتګ دى.

الله پاک هېڅ نفس ته د هغه له وسې پورته مسئووليت نه متوجه كوي. چا چې څه ښه كړي دي د هغو ميوه د هماغه ده او چا چې څه بدي كړې ده د هغې ګناه پر هماغه ده. زموږ ربه! كه له موږ نه څه هېر او خطا را څخه وشي، موږ پرې مه نيسه. څښتنه! پر موږ هغه پېټى مه ږده چې له مونږ نه پر مخكینیو خلكو دې ايښى و. زموږ څښتنه! د كوم پيټي پورته كولو چې په موږ كې وس نشته، هغه پر موږ مه ږده، له موږ ---سره آساني وكړه، زموږ (له ګناهونو) څخه تېر شه، پر موږ رحم وكړه، ته زموږ كار جوړوونكى يې، د كافرانو په مقابل كې زموږ مرسته وكړه.

په دې ایتونو کې عجیبې دعاګانې دي که په ټول ژوند دې یوازې همدغه دعاګانې قبولې شي، بس دي.

د دې آیتونو مانا ته چې پام وکړئ، ښیي چې د تشویشونو، اندېښنو، ذهني او عصبي ناروغیو علاج هم پکې شته، ځکه دا ناروغۍ له طاقت نه لوړو څېزونو په کولو او په اړه یې د تشویش کولو څخه پیدا کېږي.

پنځمه خزانه: د بقرې او آل عمران سورتونه

د قرآن کریم لوستل سراسر برکتونه او اجرونه دي. دا کتاب د انسان د زړه ډاډ او خوشحالوونکی، د تشویشونو حل، بهترین لارښود، د عقل او ذهن رڼا، له دوزخه بچ کوونکی او جنت ته د تللو بهترینه وسیله. سورت بقرة او آل عمران د قرآن کریم نورو سورتونو په شان له برکتونو او اجرونو ډک دي.

رسول الله ﷺ یې په دوامداره لوستلو ټینګار کړی دی.

«اقْرَؤُوا القرآن فإنَّه يَأْتي يَومَ القِيامَةِ شَفِيعًا لأَصْحابِهِ، اقْرَؤُوا الزَّهْراوَيْنِ البَقَرَةَ، وسُورَةَ آلِ عِمْرانَ، فإنَّهُما تَأْتِيانِ يَومَ القِيامَةِ كَأنَّهُما غَمامَتانِ، أوْ كَأنَّهُما غَيايَتانِ، أوْ كَأنَّهُما فِرْقانِ مِن طَيْرٍ صَوافَّ، تُحاجَّانِ عن أصْحابِهِما، اقْرَؤُوا سُورَةَ البَقَرَةِ، فإنَّ أخْذَها بَرَكَةٌ، وتَرْكَها حَسْرَةٌ، ولا تَسْتَطِيعُها البَطَلَةُ. قالَ مُعاوِيَةُ: بَلَغَنِي أنَّ البَطَلَةَ: السَّحَرَةُ.

[وفي رواية]: غيرَ أنَّه قالَ: وكَأنَّهُما في كِلَيْهِما، ولَمْ يَذْكُرْ قَوْلَ مُعاوِيَةَ بَلَغَنِي.»[^175] ---

[^175]: : صحیح مسلم (۸۰۴).

ژباړه: قرآن لولئ بې له شکه دغه کتاب د قیامت په ورځ د خپلو لوستونکو لپاره شفاعت کوي. زهراوین لولئ: سورة البقرة او سورة آل عمران. بې له شکه دغه دوه سورتونه په قیامت کې داسې راځي لکه وریځې (خپل لوستونکی پر سر د سخت لمر د ګرمي پرمهال سیوری غوړوي) یا د سر سیوري په شان (لکه په سر چې یو څه نیول کیږي چې لمر نه بچ شي) یا د هغو الوتونکو مرغیو په شان چې څنګ په څنګ روانې وي او سیوری کوي (د ځمکې په هغه برخه چې الوتنه کوي سیوری یې جوړ کړی وي (الله پاک ته د خپل لوستونکی د سخت لمر له تودوخې یا د قیامت له سختۍ د بچ کېدو شفاعت کوي). د خپلو ملګرو (لوستونکو) دفاع کوي. دوامداره تلاوت یې برکت دی او پرېښوده یې پښېماني ده. ساحران یې پر لوستونکي برلاسه کېدای نه شي (څوک چې دا مبارک سورتونه لولي له سحر څخه به خوندي وي).

شپږمه خزانه: د کهف سورت لس لومړي آیتونه

د کهف سورت د لسو لومړيو آیتونو حفظ او زده کولو سره مسلمان د دجال له فتنې څخه بچ کیږي.

رسول الله صلی علیه وسلم فرمایلي: «مَنْ حَفِظَ عَشْرَ آيَاتٍ مِنْ أَوَّلِ سُورَةِ الْكَهْفِ عُصِمَ مِنَ الدَّجَّالِ»[^176]

[^176]: : صحیح مسلم. صحح الألباني

ژباړه: چا چې د کهف سورت لس لومړي آیتونه حفظ کړل؛ له دجال څخه بچ شو. ---

د کهف سورت لس لومړني لس ایتونه دا دي:

﴿الْحَمْدُ لِلَّهِ الَّذِي أَنْزَلَ عَلَىٰ عَبْدِهِ الْكِتَابَ وَلَمْ يَجْعَلْ لَهُ عِوَجًا ۜ﴾

ژباړه: ثنا ستاينه الله ته ده چې هغه پر خپل بنده دغه كتاب نازل كړ او په هغه كې يې كوم كوږوالى پرې نښود.

﴿قَيِّمًا لِيُنْذِرَ بَأْسًا شَدِيدًا مِنْ لَدُنْهُ وَيُبَشِّرَ الْمُؤْمِنِينَ الَّذِينَ يَعْمَلُونَ الصَّالِحَاتِ أَنَّ لَهُمْ أَجْرًا حَسَنًا﴾

ژباړه: د سمو سيخو خبرو ويونكى كتاب، تر څو چې خلكو ته د الله د سخت عذاب اخطار وركړي او ايمان راوړونكو او نيك عملو ته د دې زيرى وركړي چې د هغو لپاره غوره اجر دى.

﴿مَاكِثِينَ فِيهِ أَبَدًا﴾

ژباړه: چې په هغه كې به هغوى د تل له پاره اوسېږي.

﴿وَيُنْذِرَ الَّذِينَ قَالُوا اتَّخَذَ اللَّهُ وَلَدًا﴾

ژباړه: او هغه خلك و وېروي چې وايي الله څوك په زوی ولۍ نيولى.

﴿مَا لَهُمْ بِهِ مِنْ عِلْمٍ وَلَا لِآبَائِهِمْ ۚ كَبُرَتْ كَلِمَةً تَخْرُجُ مِنْ أَفْوَاهِهِمْ ۚ إِنْ يَقُولُونَ إِلَّا كَذِبًا﴾

ژباړه: د دې خبرې څخه نه هغوى څه علم لري او نه د هغوی پلار او نيكه درلود، ستره خبره ده چې د دوى له خولې څخه راووځي، هغوى محض دروغ وايي.

﴿فَلَعَلَّكَ بَاخِعٌ نَفْسَكَ عَلَىٰ آثَارِهِمْ إِنْ لَمْ يُؤْمِنُوا بِهَٰذَا الْحَدِيثِ أَسَفًا﴾---

ژباړه: ښه نو (اې محمده ﷺ) ښايي ته په هغو پسې له غم خوړلو نه خپل ځان بايلې كه دوى پر دغه ښوونه ايمان را نه وړي.

﴿إِنَّا جَعَلْنَا مَا عَلَى الْأَرْضِ زِينَةً لَهَا لِنَبْلُوَهُمْ أَيُّهُمْ أَحْسَنُ عَمَلًا﴾

ژباړه: حقيقت دا دى دا څه وسايل چې د ځمكې پر مخ دي، هغه مونږ د ځمكې ښكلا ګرځولي دي. تر څو چې دوى و آزمايو چې په دوى كې څوك ښه عمل كوونكى دى.

﴿وَإِنَّا لَجَاعِلُونَ مَا عَلَيْهَا صَعِيدًا جُرُزًا﴾

ژباړه: په پاى كې له دغو ټولو نه چې د هغې پر مخ دي؛ موږ يو هوار ډګر جوړوونكي يوو.

﴿أَمْ حَسِبْتَ أَنَّ أَصْحَابَ الْكَهْفِ وَالرَّقِيمِ كَانُوا مِنْ آيَاتِنَا عَجَبًا﴾

ژباړه: آيا ته انګېرې چې د سمڅې او لوحې خاوندان زموږ له كومو ډېرو حيرانوونكو نښانو څخه وو؟

﴿إِذْ أَوَى الْفِتْيَةُ إِلَى الْكَهْفِ فَقَالُوا رَبَّنَا آتِنَا مِنْ لَدُنْكَ رَحْمَةً وَهَيِّئْ لَنَا مِنْ أَمْرِنَا رَشَدًا﴾

ژباړه: كله چې څو تنو زلميانو سمڅې ته پناه ور وړه او ويې ويل: اې پروردګاره! موږ په خپل ځانګړي رحمت سره سر لوړي كړه او زموږ چاره سمه كړه.

د انسان لپاره تر ټولو لویه فتنه یا امتحان همدا د دجال فتنه ده.

دغه پورتني لس ایتونه حفظ کړئ او همېشه یې لولئ، له دې سره به تر ټولو لویې فتنې څخه بچ شئ. ---

اوومه خزانه: سورت اخلاص او معوذتین

د قرآن کریم دوه وروستي سورتونه (قُلْ أَعُوذُ بِرَبِّ الْفَلَقِ او قُلْ أَعُوذُ بِرَبِّ النَّاسِ) له هر ډول شر یا ضرر څخه ځان د خوندي پاتې کېدو لپاره بهترین آیتونه او سورتونه دي.

هر انسان دغو دوو سورتونو دوامداره لوستلو ته لکه د خوراک او څښاک په شان اړتیا لري او باید په دوامداره ډول خصوصا سهار او ماښام دغه سورتونه ولولي.

دا مبارک سورتونه د سحر یا جادو، د سترګو نظر او نور شر څخه د انسان خوندي ساتلو کې ډېر تاثیر لري.

رسول الله ﷺ فرمایلي:

«أَلَمْ تَرَ آياتٍ أُنْزِلَتِ اللَّيْلَةَ لَمْ يُرَ مِثْلُهُنَّ قَطُّ: ﴿قُلْ أَعُوذُ بِرَبِّ الْفَلَقِ ‎﴿١﴾‏ مِنْ شَرِّ مَا خَلَقَ﴾»[^177]

[^177]: : صحیح مسلم

ژباړه: ایا هغه ایتونه مو ندي کتلي چې د هغې په شان پخوا هېڅ نه دي نازل شوي: ﴿قُلْ أَعُوذُ بِرَبِّ الْفَلَقِ ‎﴿١﴾‏ مِنْ شَرِّ مَا خَلَقَ﴾.

څوک چې سورت اخلاص (قُلْ هُوَ اللَّهُ أَحَدٌ...) او معوذتین د شپې درې ځله ولولي؛ له شر او بلا څخه به وساتل شي او د هر څه پر وړاندې یې بسنه کوي. که حسودې سترګې وي، که جادو وي او که بل هر شر وي.

د صحیح بخاري د یوه حدیث کې روایت شوي:

«كانَ صَلَّى اللهُ عليهِ وسَلَّمَ إذا أَوَى إلى فِرَاشِهِ كُلَّ ليلَةٍ جَمَعَ كَفَّيْهِ، ثمَّ نَفَثَ فيهِمَا فَقَرَأَ فيهِمَا: ﴿قُلْ هُوَ اللَّهُ أَحَدٌ﴾، و ﴿قُلْ أَعُوذُ بِرَبِّ الْفَلَقِ﴾، ---و﴿قُلْ أَعُوذُ بِرَبِّ النَّاسِ﴾، ثُمَّ يَمْسَحُ بهِمَا ما اسْتَطَاعَ مِنْ جَسَدِهِ، يَبْدَأُ بهِمَا على رَأْسِهِ ووَجْهِهِ وما أَقْبَلَ مِنْ جَسَدِهِ، يَفْعَلُ ذلكَ ثَلاثَ مَرَّاتٍ»[^178]

[^178]: : صحیح البخاري

ژباړه: رسول الله ﷺ چې به هره شپه کله د خوب بسترې ته تللو لاسونه به یې لپه کړل، ﴿قُلْ هُوَ اللَّهُ أَحَدٌ﴾، و﴿قُلْ أَعُوذُ بِرَبِّ الْفَلَقِ﴾، و﴿قُلْ أَعُوذُ بِرَبِّ النَّاسِ﴾ سورتونه به یې ولوستل او په لاسونو کې به یې چوف کړل بیا به یې پرې خپل ټول بدن مسح کاوه تر کومه ځایه چې یې لاس رسیده او له سر څخه به یې پیل کاوه او د بدن لوري ته تللو. دا کار به یې درې وارې تکراروه.

موږ د خپل رسول ﷺ په وعده پوره ایمان لرو چې د هغه خبرې له ځانه نه دي مګر د وحيې په بنسټ. په دې معنی چې دا د الله تعالی له لوري انسانانو ته د خوندیتوب ډالۍ ده!

# د هر چا هره خبره مه منه

زموږ او ستاسې ډېری ستونزې له دې امله دي چې د هر چا په خبره پرته له دې چې په اړه یې دقیق معلومات وکړو باور کوو او سملاسي غبرګون ښکاره کوو. خو الله تعالی څه سپارښتنه کوي؟

﴿يَا أَيُّهَا الَّذِينَ آمَنُوا إِنْ جَاءَكُمْ فَاسِقٌ بِنَبَإٍ فَتَبَيَّنُوا أَنْ تُصِيبُوا قَوْمًا بِجَهَالَةٍ فَتُصْبِحُوا عَلَىٰ مَا فَعَلْتُمْ نَادِمِينَ﴾[^179]---

[^179]: : الحجرات، ۶ آیت

ژباړه: اې مؤمنانو! كه كوم فاسق تاسې ته له كوم خبر سره راشي، نو تاسې (د هغه د خبر په اړه) پلټنه او تحقیق وکړئ، هسې نه چې کومې ډلې ته په ناپوهۍ سره ضرر ورسوئ او بيا پخپلو کړو پښېمان شئ.

# د دجال له فتنې څنګه په امان شو؟

اکثره خلک د هرې جمعې په ورځ د کهف مبارک سورت لولي چې د دجال له لویې فتنې په امان شي. دا هغه مبارک سورت دی چې رسول الله ﷺ یې په اړه سپارښتنه کړې چې هره جمعه یې ولولو، ځکه د انسان په ژوند کې تر ټولو لویې فتنې د دجال له فتنې مو ژغوري.

کهف سورت د قرآن کريم په پنځلسمه سپاره کې ١٨ام سورت دى چې په مکه مکرمه کې نازل شوى دى. ١١٠ آيتونه او ١٢ رکوع ګانې لري.

**د سورة الكهف فضيلت**

په صحيح بخاري کې يو حديث روايت شوى چې يو ځل براء بن عازم (رضي الله عنه) کهف سورت لوستلو، د هغه پام شو چې آس يې لړزېږي او ډېر نا آرام دى او د آس څخه پاس يوه رڼا راښکته شوې وه. هغه وايي: کله چې به ما تلاوت بس کړ، دغه رڼا به پاس آسمان لور ته لوړېدله او کله چې به مې تلاوت بيا پيل کړ، رڼا به بېرته راکوزېدله.

براء پيغمبر ﷺ ته لاړ او دا خبره يې ورسره شريکه کړه، هغه مبارک ورته په ځواب کې وفرمايل: «تلک السکينة نزلت».

ابن حجر رحمه الله وايي: له سکينة څخه مراد ملايکې دي؛ ځکه کوم ځای ته چې ملايکې ځي، هلته سکون يا آرامښت احساسېږي.

نو د براء رضي الله عنه د تلاوت اورېدو ته هم ملايکې راغلې وې. ---

تیرو پاڼو کې مو هغه حدیث هم بیان کړ چې رسول الله ﷺ فرمایلي و څوک چې د کهف سورت لس لومړني ایتونه حفظ کړي د دجال له فتنې به خوندي شي. بل حدیث مبارک کې روایت شوي چې رسول الله ﷺ فرمایلي: «من قرأ سورةَ ( الكهفِ ) في يومِ الجمعةِ أضاء له من النورِ ما بين الجمُعَتَين»[^180]

[^180]: : صحیح الترغیب (۷۳۶)، د حدیث حکم: صحیح

ژباړه: څوک چې د جمعې په ورځ د کهف سورت تلاوت کړي، له دې جمعې څخه به تر بلې جمعې پورې د تلاوت کوونکي له مخ څخه يو نور روښانه وي او ځلېږي به.

په یوه بل حدیث کې بیا راغلي چې څوک د جمعې په شپه د کهف سورت ولولي تر بلې جمعې به د هغه له مخه تر اسمانه نور ځلیږي.

**د کهف سورت موضوع:**

د کهف سورت اصلي موضوع دا ده چې د دې سورت په تلاوت کولو سره الله متعال انسان له هر ډول امتحان او آزمیښت څخه ساتي.

کهف له کیسو ډک سورت دی او په هره کیسه کې د الله تعالی یو لوی امتحان دی چې خپل بندګان پکې امتحانوي.

په دې سورت کې د نورو کیسو تر څنګ څلور عمومي کیسې دي:

1.  د ځوانانو کیسه (د دین په مقابل کې فتنه)
2.  د پیسو یا مال د فتنې کیسه.
3.  د خضر او موسی علیهم السلام کیسه (د علم فتنه)
4.  د ذوالقرنین کیسه ( د قدرت یا ځواک فتنه). ---

۱: د ځوانانو کیسه:

يوه ډله ځوانان چې د ظلم په مقابله کې را ولاړېږي او الله تعالی یې په کهف (غار) کې ساتي.

په دې کیسه کې الله تعالی موږ د دین په اړه له امتحانه خبروي او وايي، یوه ډله ځوانان وو چې په الله سبحانه و تعالی باندې یې ایمان درلود. هر هغه چا چې به ایمان درلود نو خلکو او پاچا به هغوی وژل. پاچا غوښتل دغه ډله ځوانان چې په الله تعالی یې ایمان درلود له منځه یوسي، خو هغوی د دې ظلم په مقابل کې په کهف (غره په منځ کې سمڅه) کې الله تعالی ته پناه يوړه او الله تعالی د هغوی سوال قبول او هغوی ته یې پناه ورکړه او اوږده موده یې هلته په اوږده خوب ویده کړل.

۲: د مال یا پیسو د فتنې کیسه:

په دې کیسه کې الله متعال موږ ته ښودنه کوي، کله چې پیسې یا دنیوي مال د انسان هر څه شي یا د انسان ټول هدف پیسې شي بیا څه پیښیږي؟ د پیسو په مقابل کې انسان مغروره او متکبره کېږي.

د دې ستونزې د حل لپاره د کیسې په پای کې الله تعالی بیا وایي چې دا دنیا د لنډې مودې لپاره ده، یوازې الله تعالی د مال ورکوونکی دی او شته هر څه به یوه ورځ د ټولو له لاسه وځي.

۳: د موسی او خضر علیهم السلام کیسه:

په دې کیسه کې الله تعالی موږ ته د کم يا ناوړه علم فتنه په نښه کوي، یعنې کله چې علم انسان تواضع او عاجزي ته ونه رسوي یا علم ---انسان متواضع نه کړي، دا بیا فتنه ده چې انسان یې له امله متکبره او مغروره کېږي.

۴: څلورمه او آخري کیسه د کهف په سورت کې د ذوالقرنین ده:

په دې برخه کې د ځواک او قدرت فتنه بیانیږي. په دې کیسه کې الله متعال خپلو بندګانو ته وايي چې الله تعالی ذوالقرنین امتحان کړل، خو هغوی څنګه او په څه ډول له دې امتحان څخه ووتل.

**د دجال له فتنې سره د کهف سورت تړاو**

د انسانانو په ژوند کې د دجال له فتنې څخه بله لویه او ناوړه فتنه نشته، په دې اړه پیغمبر ﷺ فرمایي: له هغه وخت نه چې الله تعالی آدم علیه السلام پیدا کړی تر قیامت پورې د دجال له فتنې څخه بل لوی امتحان په انسانانو نه شته.

د دجال فتنه داسې یو امتحان دی چې د نوموړي په راتګ سره به ډېرو خلکو ته تاوان ورسیږي، خلک به ووژل شي، وینې به توی شي او بالاخره دجال به راشي او د خدایۍ دعوه به وکړي.

دجال ته به الله تعالی موقتي توان ورکړی او له امله به يې هغه د خلکو د خوراک او څښاک کنټرول ترلاسه کړي.

دا قوت به الله تعالی ورکړی وي چې په داسې سختو شرایطو کې خپل مخلص او مؤمن بنده ګان امتحان کړي.

په داسې سختو حالاتو کې چې خوراک او څښاک په خلکو بند شي، نو دوی چاته رجوع کوي، الله تعالی ته چې حقیقي مالک او هر څه د هغه په قدرت کې دي او که دجال ته چې مؤقت قدرت ورکړل شوی؟---

دجال به دغه ډول کارونه ترسره کړي تر څو د کمزوري ایمان خاوندان وغولوي او خلکو ته به وايي چې زه خدای یم، نعوذ بالله.

هغه خلک چې د دجال د امر اطاعت وکړي او په نوموړي ایمان راوړي، دوی به پرمختګ کوي او هر څه به ترلاسه کړي، او څوک چې د نوموړي اطاعت نه کوي، په دوی به خوراک او څښاک بند کړي او ځمکه به پرې وچه شي، چې همدا د الله تعالی امتحان دی.  
په دې اړه الله تعالی مؤمنانو ته ډاډ ورکوي چې: ﴿وَ إِنَّا لَجاعِلُونَ ما عَلَيْها صَعِيداً جُرُزاً﴾[^181]

[^181]: : الکهف، ۸ آیت

ژباړه: هغه زه یم چې په دې ځمکه هر څه پیدا کوم او وچوم یې او بیا ترې سپېره ډاګ جوړوم.

الله تعالی په کهف سورت کې خپلو بندګانو ته وايي چې که غواړئ رزق ترلاسه کړئ، زما لوري ته راشئ، نه د دجال طرف ته.

د ځمکې د وچولو او سپېره کولو واک یوازې له الله تعالی سره دی نه له دجال سره، خو ځینې خلک به غولېږي او د دجال د فتنې ښکار او د الله تعالی په امتحان کې به ناکامه کېږي.

له دې لوی امتحان او د دجال له فتنې څخه د خلاصون په اړه پیغمبر ﷺ موږ ته ډېره واضح ښودانه کړې، که موږ پرې عمل وکړو، ان شاء الله چې په ډېرې آسانۍ به له دې لوی امتحان او لویې فتنې څخه خلاصون ومومو.

ابو سعید رضي الله عنه روایت کوي، پیغمبر ﷺ فرمایلي دي: «هر څوک چې کهف سورت داسې تلاوت کړي لکه څنګه چې نازل شوی--- (په تجوید، خشوع او په حوصله) او بیا هغه له دجال سره مخ شي، الله تعالی به د دې شخص حفاظت وکړي او د دجال قدرت او فتنه به پرې هېڅ تأثیر ونه کړي».[^182]

[^182]: : المستدرک للحاکم

**د کهف سبب نزول**

ابن جرير طبري له ابن عباس رضي الله عنه څخه روايت کړى، کله چې په مکه مکرمه کې د نبي کريم ﷺ د نبوت آوازه خپره شوه او د مکې قريش په دې خبر ډېر خپه شول، نو يې نضربن حارث او عقبه بن ابي معيط د مدينې منورې په لور د يهودو عالمانو څخه د پوښتنې لپاره واستول چې هغوی د تورات او انجيل عالمان وو. دوى دغه عالمان وپوښتل چې د دې نوي پيغمبر په اړه څه وايي؟

يهودو عالمانو دوى ته وويل چې له دې پيغمبر نه د درې شيانو پوښتنه وکړ‌‌ئ، که یې د دې پوښتنو سم ځوابونه وويل، نو پوه شئ چې دغه د الله تعالي نبي او رسول دى او که يې سم ځوابونه و نه ويل، نو پوه شئ چې دا نبي او رسول نه دى.

يهودو عالمانو وويل: له هغه نه اوله پوښتنه د هغو ځوانانو په اړه وکړئ چې په تېره زمانه کې د خپل ښار نه ووتل (اصحاب کهف)، دويمه پوښتنه ترې د هغه سړي وکړئ چا چې د دنيا د مشرق او مغرب سفر وکړ (ذوالقرنين) او درېيمه پوښتنه ترې د روح په اړه وکړئ چې روح څه شى دى. ---

دواړه قريشيان بېرته مکې ته راغلل او خپلو خلکو ته يې د يهودو عالمانو ټوله کيسه وکړه. قريش له همدې درې سوالونو سره د نبي کريم ﷺ په مقابل کې حاضر شول او دا درې پوښتنې يې ترې وکړلې.

نبي کريم ﷺ ورته وويل چې زه به تاسو ته د دې سوالونو ځوابونه سبا ووایم، خلک لاړل او هغه مبارک د وحیې په انتظار و، تر څو د دې سوالونو ځوابونه ورته د وحې له لارې وويل شي. وعده پوره شوه خو وحیه نازل نه شوه او نه هم جبرئيل امين راغى، د مکې قريشو په رسول الله ﷺ باندې ملنډې پيل کړې، هغه مبارک په دې کار سخت غمجن او پرېشانه شو. پينځلس ورځې وروسته جبرئيل امين د سورت کهف له وحیې سره يوځاى نازل شو.

د وحیې د ځنډېدو علت دا و چې پيغمبر ﷺ د وعدې ورکولو په پاى وخت کې ان شاء الله نه و ویلي.

په دې سورت کې دا موضوع هم یاده شوې الله تعالى خپل رسول ﷺ ته وايي: کله چې له چا سره وعده کوې، نو ضرور ان شاء الله وايه.

د دې ترڅنګ په دې سورت کې الله تعالى د قريشو سوالونو ته ځوابونه وايي او دا ثابتوي چې محمد ﷺ برحقه نبي او رسول د‌ى.

که غواړئ له امتحانونو او فتنو څخه په امان شئ، د هرې جمعې په ورځ د کهف سورت تلاوت کول خپل تلپاتې عادت کړئ.---

# د مرستې لپاره اصلي مرستندوی ته مخ کړه

که دې څه له لاسه ورکړل، مه خپه کېږه، بلکې خپل رب ته ودرېږه او ووایه: ربه! په بدل کې یې تر دې غوره راکړه!

په دې سره ته د الله تعالی په آزموینه کې بریالی کېږې او الله سبحانه و تعالی به له خپلې خزانې بې حسابه اجر او مال یا د هغه څه بدله درکړي چې له لاسه دې ورکړي.

د الله پاک داسې ډکې خزانې دي چې هېڅ ترې نه کمېږي.

# د الله تعالی مینه څنګه ترلاسه کړم؟

ځینې انسانان د شهرت، مال او مقام ډېر لېوال وي. پوهېږئ د خلکو لپاره هغه وخت د احترام وړ کېږې چې د الله تعالی مینه ترلاسه کړې.

په قدسي حدیث مبارک کې راځي: «إنَّ اللَّهَ إذا أحَبَّ عَبْدًا دَعا جِبْرِيلَ فقالَ: إنِّي أُحِبُّ فُلانًا فأحِبَّهُ، قالَ: فيُحِبُّهُ جِبْرِيلُ، ثُمَّ يُنادِي في السَّماءِ فيَقولُ: إنَّ اللَّهَ يُحِبُّ فُلانًا فأحِبُّوهُ، فيُحِبُّهُ أهْلُ السَّماءِ، قالَ ثُمَّ يُوضَعُ له القَبُولُ في الأرْضِ، وإذا أبْغَضَ عَبْدًا دَعا جِبْرِيلَ فيَقولُ: إنِّي أُبْغِضُ فُلانًا فأبْغِضْهُ، قالَ فيُبْغِضُهُ جِبْرِيلُ، ثُمَّ يُنادِي في أهْلِ السَّماءِ إنَّ اللَّهَ يُبْغِضُ فُلانًا فأبْغِضُوهُ، قالَ: فيُبْغِضُونَهُ، ثُمَّ تُوضَعُ له البَغْضاءُ في الأرْضِ»[^183]

[^183]: : صحیح مسلم۲۶۳۷

ژباړه: کله چې الله تعالی ته یو بنده ګران شي، جبرئیل علیه السلام ته وايي فلانی ما ته ګران دی، نو ته هم ورسره مینه وکړه. جبرئیل ورسره مینه کوي، جبرئیل په آسمان کې غږ کوي چې: اې د آسمان اهله ---

الله تعالی له فلاني سره مینه کوي، نو تاسې هم ورسره مینه وکړئ. د آسمان ټول اهل له ده سره مینه کوي، نو دی په ځمکه کې د مینې او احترام وړ شي. خو که د (الله پاک) یو انسان نه خوښیږي، جبرئیل ته وايي چې زه له فلاني بنده څخه کرکه کوم ته هم ترې کرکه وکړه، بیا ورسره جبرئیل هم کرکه کوي او په آسمان کې غږ کوي چې اې د آسمان خلکو الله پاک له فلاني انسان څخه کرکه کوي تاسې هم ترې کرکه وکړئ بیا په دنیا کې هم د انسانانو زړونه کې ورته کرکه پيدا شي.

چې کله پر الله تعالی ګران شې، د آسمان اهل درته درناوی کوي او د ځمکې خلک در سره مینه کوي، نو له دې هاخوا څه غواړې؟

ښه شاید پوښتنه دې دا وي چې د الله تعالی مینه څنګه ترلاسه کېږي؟

د فرضو، واجبو او سنتو عبادتونو ترڅنګ نفلي عبادتونه ډېر کوه. علماء وايي مسلمان په نفلي عبادتونو خپل رب ته ډېر نژدې کیدای شي، ځکه فرضي او واجب عبادتونه خو ستا مسؤلیت او پر تا لازمي دي.

باید یې ترسره کړې، خو چې کله نفلي عبادتونه کوې اړیکې دې له خپل رب سره لا پیاوړې کیږي.

پر دې سربیره کله چې زړه دې له کینې، غیبت، کرکې او خیانت پاک وي او په هر کار کې پاک نیت او غوره اخلاق ولرې...

او ځان د سورت الشعراء له ۸۳ څخه تر ۹۲ آیتونو مصداق کړې، په دې هم د الله پاک محبت ترلاسه کوای شې، ان شاء الله. ---

همېشه د سورت الشعراء دا ایتونه لوله او غور پرې کوه:

﴿رَبِّ هَبْ لِي حُكْمًا وَأَلْحِقْنِي بِالصَّالِحِينَ﴾

اې زما ربه! ماته حكم را وښايه او ما له صالحانو سره يو ځاى كړه.

﴿وَاجْعَلْ لِي لِسَانَ صِدْقٍ فِي الْآخِرِينَ﴾

او په وروسته نسلونو كې ريښتيانى نومياليتوب راپه برخه كړه.

﴿وَاجْعَلْنِي مِنْ وَرَثَةِ جَنَّةِ النَّعِيمِ﴾

او ماله نعمتونو څخه د مالامال جنت له وارثانو څخه وګرځوه.

﴿وَاغْفِرْ لِأَبِي إِنَّهُ كَانَ مِنَ الضَّالِّينَ﴾

او زما پلارته بخښنه وكړه چې بېشكه هغه له ګمراهانو څخه دى.

﴿وَلَا تُخْزِنِي يَوْمَ يُبْعَثُونَ﴾

او ما په هغه ورځ مه رسوا كوه چې كله ټول خلك ژوندي را پاڅول شي.

﴿يَوْمَ لَا يَنْفَعُ مَالٌ وَلَا بَنُونَ﴾

كله چې نه مال څه ګټه ورسوي نه اولاد.

﴿إِلَّا مَنْ أَتَى اللَّهَ بِقَلْبٍ سَلِيمٍ﴾

مګر دا چې څوك له روغ سپيڅلي زړه سره د الله حضور ته ورغلى وي.

﴿وَأُزْلِفَتِ الْجَنَّةُ لِلْمُتَّقِينَ﴾

( په هغه ورځ به ) جنت پرهيزګارانو ته نږدې راوستل شي.

﴿وَبُرِّزَتِ الْجَحِيمُ لِلْغَاوِينَ﴾

او دوزخ به د ګمراه شويو خلكو لپاره پرانستل شي. ---

# د قتل امر یې وشو خو پاچا ورته په ګونډو شو

په روایتونو کې راځي چې حجاج بن یوسف د پیاوړي عالم حسن البصري د وژلو امر وکړ. حجاج ناست دی، یو کس شمشېر په لاس امر ته ولاړ دی. حسن بصري راوستل شو. کله چې حسن بصري د حجاج دربار ته ننویستل شو، حجاج یې په لیدو ودرېد، په خپل ځای کې یې کېناوه له ډېر احترام وروسته یې بیرته رخصت کړ.

د دربار خلک ورته حیران شول.

یوه درباري کس له حسن بصري نه پوښتنه وکړه چې ته یې راوستی یې وې چې ودې وژني، خو برعکس ستا درناوی يې وکړ او رخصت یې کړې. کله چې راوستل کېدې له ځان سره دې څه ویل، رښتیا راته ووایه تا څه ویل؟

حسن بصري ځواب ورکړ: خپل رب ته مې وویل،اې هغه ربه چې په سخت وخت کې مې مرسته کوې. اې هغه خالقه چې د وحشت پر وخت مې ساتنه کوې. د دې سړي سزا ما ته داسې کړه لکه څنګه چې دې ابراهیم علیه السلام ته اور په سلامتي بدل کړ.

چې الله تعالی درسره مرسته وکړي، نو څوک به درته ضرر ورسولی شي؟ خو که الله تعالی در څخه بېزاره شي او تا یوازې پرېږدي، څوک به درته ګټه ورسوي او څوک به دې مل شي؟

دا قاعده زده کړه او په سختو حالتونو کې پرې زړه ډاډه کوه:

چا چې الله تعالی یاد کړ، هر څه ورته تسلیم شول، خو چا چې الله تعالی یاد نه کړ، له هر څه به ډارېږي.

په سختیو کې د زړه ډاډ یوازې الله تعالی دی او بس. ---

# د عثمان رضي الله عنه ژړا

روایتونو کې راغلي چې عثمان رضي الله عنه به کله چې د قبر ترڅنګ تیریدو یا به ولاړ و، سخت به یې ژړل. خو کله چې ورته د آخرت خبره کېده، چندان اغیز به یې پرې نه کاوه. دې عادت یې خلک پوښتنې ته اړ کړل چې څنګه د قیامت په اړه درته هر څه ویل کېږي دومره پروا یې نه کوې، خو چې قبر ووینې ژاړې.

عثمان رضي الله عنه وویل: قبر د قیامت لومړی منزل دی چې که په دې ځای کې انسان بریالی شي تر آخره بریالی دی، خو که په دې ځای کې انسان مخ توری شو، تر ابده به تباه او برباد وي. ---

# د دوه شیانو په اړه اندېښنه کوې، خو بې ځایه

انسانان معمولا د دوو شیانو په اړه اندېښنه کوي او ترې ډارېږي:

یو ژوند چې مړ نه شي او دویم روزي چې غریب نه شي.

د دې دواړو نعمتونو په اړه اندېښنه بې ځایه او بې معنا ده.

ځکه دا دواړه د الله تعالی په واک کې دي.

الله تعالی انسان ته ژوند او روزي ورکوي او بېرته یې ترې اخلي.

له انسانانو مه ډارېږئ چې ستاسې روزي او ژوند به واخلي.

هېڅ نه شي کولای، مګر دا چې الله تعالی غوښتي وي.

کله چې دا خبره مو زړه ته لار وکړي او په زړه کې مو ځای پر ځای شي، له الله تعالی پرته له هېڅ شي به ونه ډارېږئ او سر به له خپل خالق پرته بل چاته ټیټ نه کړئ!

خو د روزي لپاره شرط دا دی چې ته به زحمت باسې کاروبار به کوې بیا به په الله تعالی د نتیجې لپاره توکل کوې.

# یوازې په مال جنت نه ګټل کیږي

عبدالرحمن بن عوف رضي الله عنه د عشره مبشره یا د هغو لسو صحابه وو رضي الله عنهم له ډلې دی، چې رسول الله ﷺ پرې په دنیا کې د جنت زیری کړی و. عبدالرحمن بن عوف رضي الله عنه سوداګر و، خو یوازې په مال یې جنت نه دی ګټلی؛ بلکې یو ښه دعوت ګر هم و. مال یې په زړه کې نه و، په لاسونو کې یې و یعنې صدقه به یې کوله او خپل مال یې د دین د خدمت لپاره کاراوه. ---

صدقه د الله تعالی غضب په رحمت بدلوي. هره ګناه که در څخه کېده، ورپسې توبه کوه او صدقه ورکوه، ځکه الله پاک فرمایلي:

﴿إِنَّ الْحَسَنَاتِ يُذْهِبْنَ السَّيِّئَاتِ ۚ﴾[^184]

[^184]: : هود، ۱۱۴ آیت

ژباړه: بېشکه نېک عملونه ګناهونه له منځه وړي.

زموږ په ګران هېواد کې ډېرې بېوزله کورنۍ شته چې د سهار او ماښام لپاره څه نه لري. کونډې یتیمان د ژوند له کړاوونو ځوریږي. که ته صدقه ورکړې او که نه، پر دوی دغه حالت حتماً تېرېږي، خو ته به د الله تعالی پر وړاندې مسؤل یې.

یو څو شېبې فکر وکړه چې ته فقیر یې او د خپلو اولادونو خوراک او څښاک د برابرولو وس نه لرې، له خلکو به دې تمه څه وي؟ همدغه تمه له تا هم کیږي.

د شتمنو کسانو لپاره صدقه تر ټولو ښه نفلي عبادت دی. مال ستاسې لپاره امتحان دی، الله تعالی یې در څخه بېرته اخیستی هم شي، خو که د مسکینانو حق ترې وباسئ، مال به مو برکتي او ژوند او اولاد به مو بختور وي. رسول الله ﷺ په یوه حدیث کې په قسم سره ویلي چې صدقه د انسان مال نه کموي. د قرآن کریم ګڼ آیتونه هم ټینګار کوي چې صدقه مال څو چنده زیاتوي. ---

# دوه کارونه مو د الله تعالی له عذابه ساتي

استغفار ویل او د خپل ژوند په هره برخه کې د رسول الله ﷺ سنت عملي کول.

له الله پاک بخښنه غوښتل یا استغفار د انسان ژوند له بېلابېلو کړاوونو بچ کوي. په دې اړه د دې کتاب نورو برخو کې تفصیلي خبرې شوي.

دویم هغه شی چې موږ او تاسې د الله تعالی له عذابه بچ کوي، د رسول الله ﷺ سنت عملي کول دي.

تر هغه چې موږ د خپل ژوند په هره برخه کې د رسول الله ﷺ سنت عملي کوو، په خپلو کورونو کې یې تطبیقوو، په خپلو عملونو کې ورته پام کوو، د مال ګټلو پر وخت، د صدقې ورکولو پر وخت، په سفر کې، د خپګان پر وخت، د خوښیو پر وخت او په بله هره برخه کې د خیر البشر سنت عملي کوو، نو د الله تعالی له عذابه به په امان یوو.

﴿وَمَا كَانَ اللَّهُ لِيُعَذِّبَهُمْ وَأَنْتَ فِيهِمْ ۚ وَمَا كَانَ اللَّهُ مُعَذِّبَهُمْ وَهُمْ يَسْتَغْفِرُونَ﴾[^185]

[^185]: : الأنفال، ۳۳ آیت

ژباړه: په هغه وخت كې خو الله تعالی پر هغوى د عذاب نازلوونكى نه ؤ چې ته د هغو په منځ كې موجود وې. او نه د الله دا عادت دى چې خلك بخښنه غوښتونكي وي او هغه ورته سزا وركړي.

یوه ډېره دقیقه خبره ده، پام ورته وکړئ:

معاذ رضي الله عنه له رسول الله ﷺ سره روان و، پوښتنه یې ترې وکړه: «یا مُعاذ ما حقُّ اللهِ علی عبادِهِ».

ژباړه:اې معاذه پر انسان د الله تعالی حق څه دی؟ ---

هغه ویل: الله تعالی او د هغه رسول ښه پوهیږي، دوه ځلې بیا یې همدا پوښتنه وکړه او هغه ورته ځواب ورکړ.

رسول الله ﷺ ورته وفرمایل: پر بنده ګانو د الله تعالی حق دا دی چې بندګي یې وکړي او شریک ورسره ونه نیسي.

رسول الله ﷺ بیا له معاذ نه پوښتنه وکړه، کله چې بنده ګان د الله تعالی عبادت وکړي، نو پر الله تعالی د دوی حق څه دی؟

جلیل القدر صحابي ورته ځواب ورکړ، چې الله تعالی او د هغه رسول ښه پوهېږي. نو رسول الله ﷺ ورته وویل: هغه بنده ګان چې د الله تعالی عبادت کوي، پر الله تعالی د دوی حق دا دی چې له عذاب نه یې وساتي، په عذاب یې اخته نه کړي.

که مو د ژوند په هره برخه کې د رسول الله ﷺ پر سنتو عمل کاوه، هېڅکله به په عذاب اخته نه شئ.

# له ستونزو د وتلو آسانه طریقه

الله تعالی په قرآن کریم کې فرمايي:

﴿يُرِيدُ اللَّهُ أَن يُخَفِّفَ عَنكُمْ ۚ وَخُلِقَ الْإِنسَانُ ضَعِيفًا﴾[^186]

[^186]: : النساء، ۲۸ آیت

ژباړه: الله تعالی پر تاسې آسانول غواړي (ځكه چې) انسان ضعیف هست كړاى شوی دى. ---

دا د الله پاک کرم او مهرباني ده چې انسان یې کمزوری پیدا کړی.

ځکه که انسان قوي پیدا کړل شوی وای، دی به له خپل ربه بې پروا وای او هر کار کې به یې پر خپل قوت تکیه کولای، چې په پایله کې بې لارې کېده او په خپله یې پر ځان دوزخ لازمي کاوه.

نو ځکه الله تعالی په انسان لوی احسان کړی چې ضعیف یې پيدا کړی چې خپل خالق ته محتاج وي، کله چې الله تعالی ته احتیاج شي، په همدې کمزورتیا بریالی کیږي او بالاخره جنت ګټي.

انسان کمزوری دی، له ناروغۍ، له دښمن، له فقر، له ظالم او نورو ډارېږي، همدا ډار یې اړ کوي چې الله تعالی ته رجوع وکړي او مرسته ترې وغواړي. کله چې انسان الله تعالی ته سر ټیټ کړي او هر هغه سپارښتنه چې الله تعالی انسان ته کړې عملي کړي، بدله یې دا ده چې په دنیا او آخرت کې به بریالی شي. په دنیا کې به سپيڅلی ژوند تېر کړي او په آخرت کې به یې تر ټولو لوی نعمت یا جنت نصیب شي.

کله چې ته په دې باور شې چې د هر څه ورکوونکی او اخیستونکی الله تعالی دی، لوړوونکی او ټیټوونکی، عزت ورکوونکی او ذلیله کوونکی او روزي ورکوونکی او اخیستونکی یوازې الله تعالی دی؛ تا پر خپل رب تکیه وکړه چې په هر حالت کې به دې مرسته کوي او یوازې به دې نه پریږدي. نو له همدې امله د خپلو ستونزو حل، د ناکراریو څخه د وتلو او د بریالي کېدو مرسته یوازې له خپل خالقه غواړه.

ځکه ته یې کمزوری او ځان ته محتاج پیدا کړی یې چې سوال ترې وکړې او هغه درسره مرسته وکړي. بل چاته مه ورځه، یوازې الله تعالی کفایت کوي. ---

﴿مَنْ عَمِلَ صَالِحًا مِنْ ذَكَرٍ أَوْ أُنْثَىٰ وَهُوَ مُؤْمِنٌ فَلَنُحْيِيَنَّهُ حَيَاةً طَيِّبَةً ۖ وَلَنَجْزِيَنَّهُمْ أَجْرَهُمْ بِأَحْسَنِ مَا كَانُوا يَعْمَلُونَ﴾[^187]

[^187]: : النحل، ۹۷ آیت

ژباړه: هر څوك چې ښه عمل وكړي، كه هغه نارينه وي او كه ښځه، په دې شرط چې مؤمن وي، پر هغه به موږ په دنيا كې سپيڅلى ژوند تېر كړو او (په آخرت كې به) دغسې خلكو ته د هغو اجر له ډېرو ښو عملونو سره سم وركړو.

ستا د ایمان یوه نښه دا ده چې په سختیو او خوښیو او په هر حال کې له الله تعالی راضي اوسې.

یوه عربي وینا ده چې: «اذا کان الله علیک فمن معک، و اذا کان معک فمن علیک»

ژباړه: که الله تعالی دې مل نه وي، نو څوک به ستا مرسته وکړي، خو که د الله تعالی مرسته درسره وه؛ هېڅ شی تا ته ضرر نه شي رسولی.

د رحمان بابا شعر هم همدا مفهوم لري چې وايي:

چې الله در سره مل نه وي رحمانه

که لښکرې درسره وي یک تنها یې

په الله تعالی د نېک ګومان بدله جنت دی.

له ستونزو مه ډارېږه، ستونزې دي چې تا خپل خالق ته ستنوي، که نه، نو بې لارې کېدې او دوزخ به دې ځای و. خوښ شه او په هر حالت کې چې یې خپل خالق ته ووایه چې الحمد لله علی کل حال! په هر حال مې شکر دی اې زما مهربان ربه! ---

# د بریا څلوریزه

هر انسان په ژوند کې دا هیله حتما لري چې یو بریالی او کامیاب انسان وي.

په دې برخه کې لسګونه زره ان ښايي میلیونونه مقالې او کتابونه لیکل شوي دي او لا هم لیکل کیږي.

خو زه درته د بریالي کېدو لپاره د ګڼو مقالو او کتابونو د مطالبو نچوړ وایم، باوري یم چې په ژوند او فکر کې مو لوی بدلونونه راوستل شي او د بریالي ژوند په لور به مو ګامونه چټک شي.

که دا ټکي عملي کړئ، ډاډه اوسئ بریالي به یاست. ان شاء الله!

دا موضوع مې د کویټ تکړه عالم طارق السویدان څخه راخیستې او ځینې شیان مې ورزیات یا کم کړي. نوموړی د ځوانانو په روزلو کې کافي تجربه لري او تر اوسه یې لسګونه زره خلک د رهبریت، مدیریت او نورو برخو کې روزلي دي.

د بریا دغه قواعد په څلورو برخو کې بیانوم، د انسان په ذات، په اړیکو، مال او کمال کې.

په دې هره برخه کې بیا څلور نور قواعد دي.

بریا ولې دومره مهمه ده چې هر انسان ورته د رسېدو هیله لري؟

بریا په حقیقت کې د عقل، روح، عاطفې او جسد ترمنځ توازن ساتلو ته ویل کېږي.

یعنې حقیقي بریا هغه وخت ترلاسه کېدای شي چې انسان په عقل، روح، عاطفه او جسد کې بریالی وي. دا بشپړه بریا ده چې له دې هاخوا نور څه ته پکې اړتیا نه شته. ---

پيل د تولید یا لاسته راوړنې له څلوریزې کوم:

د لاسته راوړنې یا تولید لومړۍ قاعده د انسان په ذات کې کامیابي ده.

لومړۍ قاعده: ته د خپلې بریا او ناکامۍ مسؤل یې

که ته بریالی کېږې یا که ته یو ناکام انسان یې، دا هر څه ستا له امله پېښ شوي او لومړی مسؤل یې ته یې.

که یو انسان په ژوند کې ناکام دی، دا د هغه خپله پرېکړه ده چې ناکام دې وي او هغه چې بریالی دی دا هم د هغه خپله پرېکړه ده چې یو بریالی انسان وي، دواړه د خپل حال مسؤلین دي.

ځینې کسان مو ښايي لیدلي وي چې کله یې د کورنۍ یو غړی بریالی نه وي، ملامتي یې په ښوونکي ور اچوي یا په حکومت او یا په هېواد. همدا به وايي یره په افغانستان کې حالت خراب دی.

نو ځکه مې زوی، لور یا زه خپله ناکام انسان یم.

خو دې ته نه ګوري چې دا د ناکام شوي انسان خپله پرېکړه ده.

داسې ډېر انسانان شته چې د خپلو ملامتیو پړه پر نورو اچوي، دا ډول خلک هېڅکله بریالي کېدای نه شي، ځکه دا ډول منفي بافي، تنبلي او دا فکر هر څه ویجاړوي.

یوه لویه ستونزه چې ځینې خلک یې لري دا ده چې د ناکامۍ لپاره بهانې لټوي. داسې خلک د هر کار لپاره چې یې وګومارې، له پیل څخه یې د ناکامي په اړه فکر کوي چې د دې پایله خو منفي ده او د ناکامۍ لپاره له وړاندې عذرونه وړاندې کوي.

تاسې ووایئ، دا ډول انسان څنګه په ژوند کې بریالي کېدای شي؟---

دا اسلوب همدغه انسان پخپله په ژوند کې ناکامۍ سره مخامخ کوي. له داسې انسانانو ځان ساتئ، مه ورسره ملګرتیا کوئ او مه ترې په کارونو کې مشوره غواړئ. د منفي فکر خاوندان تل جوړ کار خرابوي، خو هغوی چې مثبت فکر کوي، د ستونزو لپاره ورسره حل لارې وي. که د منفي فکر خاوندانو درباندې یو وار سیوری وغوړاوه، تاسې به هم په خپل حال کړي.

ښه پام وکړه، په ژوند کې یوازې دوه غوراوي دي، درېیم نشته؛ په دوی کې به یو غوره کوې. یا به ستونزو ته تسلیمېږې او ناکامي به منې، یا به هڅې کوې او ځان به بریا ته رسوې.

وايي انسان هغه وخت ناکامیږي چې هڅه بس کړي.

چې لوېدې، راپورته کیږه. پرېکړه ستاسې په لاس کې ده.

ډېری انسان به مو لیدلي وي چې لټان وي، کار نه کوي، مطالعه نه کوي، د ژوند ښه کولو لپاره هلې ځلې نه کوي، یوازې خوري او ویده کېږي. خو چې پوښتنه ترې وکړې ولې ناکام یې؟ شل بهانې به کوي.

د بریا اساس دا دی چې انسان په خپلې ناکامۍ اعتراف وکړي او وپوهېږي چې دی ناکام دی او خپله ناکامي وپېژني.

ناکامي لکه ناروغي چې کله یې تشخیص وشي علاج یې اسان دی.

دویمه قاعده: له ځان سره ریښتینی او مخلص اوسه

دا قاعده په لیکلې بڼه آسانه ښکاري، خو پلي کول یې سخت کار دی. بریالي انسانان معمولاً د ځان لپاره په هر څه کې د خپلې وسې مطابق محدودیتونه ټاکي، له ځان نه پوښتي چې څه غواړي؟ ---

خپل د کمزورتیا ټکي او عیبونه لټوي او د اصلاح لپاره یې کوټلي ګامونه اخلي.

ځینې انسانان به مو لیدلي وي چې درته وايي به زه د مال پروا نه لرم یا د فلاني شي پروا راسره نشته، خو چې په عمل کې یې وګورې تر ټولو ډېر پام به یې پر همغه څه وي چې دوی ترې ځان بې پروا بولي.

داسې خلک له ځان سره ریښتیني نه دي، له ځان نه پوښتنه کوئ چې له ژونده څه ترلاسه کول غواړئ؟ د هر کار پایله کې څه غواړئ؟

انسان له اخلاص پرته نه په خپله بریالی کېدای شي او نه خپل اُمت لپاره څه کوای شي. هغه انسانان ټولنه نه شي ښېرازه کوای چې هم او غم یې یوازې دنیا او مادیات ګټل وي، بلکې یوازې مخلص او هغوی چې د دنیا او اخرت ترمنځ توازن ساتي کوای شي چې اسلامي ټولنه د نېکمرغۍ لور ته مخکې یوسي.

یو ځل یوازې کېنه، داسې یوازې چې بل هېڅوک دې څنګ کې نه وي، موبایل درسره نه وي او آرامه فضا وي. له ځانه پوښتنه وکړه چې څه غواړې؟

ستا عیبونه او مخته دې خنډونه څه دي چې هدف ته له رسېدو یې پاتې کړی یې؟

که ته په خپلو عیبونو پوهېږې، باید په دې وویاړې، ځکه په آسانۍ کوای شې چې اصلاح یې کړې. خو که په خپلو عیبونو نه پوهېږې، دا بیا کار لا پسې سختوي ځکه چې خپل عیب ونه پېژنې، څنګه یې لرې کوې؟

د بریا یوه اساسي برخه د خپلو منفي صفتونو پېژندنه ده. ---

درېیمه قاعده: د ارادې خاوند اوسه

پیل کې اجازه راکړئ یوه خبره ښکاره وکړم. هر څه چې تاسې یې له ما یا نورو اورئ، هېڅ ګټه نه کوي او هېڅ ارزښت نه لري تر هغې چې تاسې یوه پیاوړې اراده ونه لرئ.

له بده مرغه زه یا بل څوک نه شو کوای تاسې ته اراده درکړو، ځکه تاسې باید په خپله ځان ته اراده پيدا کړئ.

نه استاد، نه پلار او نه مور ستاسې اراده پياوړې کوای شي.

اراده داخلي پرېکړه ده چې باید ویې کړئ. له الله پاک د پیاوړې ارادې توفیق وغواړئ.

ځینې انسانان له بریا سره هېڅ لېوالتیا نه لري، ته دوی څنګه بریالي کوای شې؟

اراده په هر څه کې اصل دی. یو شی چې ستا اراده پياوړې کوای شي هدف ټاکل دي. که ته ځان لپاره یو مشخص هدف وټاکې اراده دې ورسره پياوړې کیدای شي. چې اراده دې وکړه ورپسې مهم کار عملي ګام اخیستل دي.

یو بل شی چې په انسان کې اراده پياوړې کوي، له بریالیو انسانانو سره ملګرتیا او اړیکې پالل دي. یا له بریالیو خلکو سره وخت تیروه یا د نامتو بریالیو خلکو په اړه مطالعه کوه او د هغوی ژوند لوله.

خو برعکس که ستا ملګري ناکام، بې ارادې او لټان وي، په ژوند کې د بریا تمه مه کوه. دوی ستا اراده کمزورې کوي. ---

څلورمه قاعده: په غبرګونونو ژوند مه کوه

که ته په هر څه کې غبرګون ښکاره کوې، د بریا چانس دې کموي. هېڅوک باید دا وړتیا ونه لري چې تا احساساتي یا غصه کړي او غلط فکر کولو ته دې وهڅوي. دا تر ډېره د انسان خپله پرېکړه ده.

که زه وغواړم چې غصه نه شم، څوک نه شي کوای ما احساساتي کړي؟ که زه خپل احساسات کنټرول کړم، ولې باید د خلکو په چلند ناراحت شم؟

شاید د غصې او چیغو پر مهال ووایې چې فلاني زه احساساتي کړم ځکه مې غږ لوړ شو، خو د غږ لوړولو او احساساتي کېدو پرېکړه ته په خپله کوې.

په یاد ساته چې د یو کار او د هغې د غبرګون ترمنځ څو ثانیې فاصله ده چې موږ پکې پرېکړه کوای شو چې غبرګون وښایو که نه.

ځینې کسان به دې لیدلي وي چې کله ډېر قهرجن شي خپل سر له دېواله سره جنګوي یا بل ډول غبرګون ښيي چې ځان ته زیان اړوي.

داسې خلک د بریا تمه نه شي کوای، ځکه بریا په تواضع او حوصله کې نغښتې.

یو شمېر خلک وايي، غصه کېدنه یا دا ډول صفتونه ارثي دي.

ناسمه خبره ده. علم ثابته کړې چې دا ناوړه صفات ارثي نه بلکې اکتسابي دي، تا په خپله ځان ته دغه عادت غوره کړی.

یوه خبره په یاد ساته، ستا سلوک یا چلند ستا په شاوخوا خلکو اثر کوي. هېڅ داسې ماشوم به ونه مومې چې آواز لوړوي، مګر دا چې کورنۍ به یې هم همدغسې وي. ستا چلند ستا پر کورنۍ په ځانګړې توګه پر ماشومانو مو مخامخ اغېز کوي. ---

# اړیکې زموږ حیاتي اړتیا

یو هغه شی چې زموږ په ژوند کې حیاتي ارزښت لري، اړیکې دي. همدا اړیکې دي چې په مټ یې موږ د بریا لوړو څوکو ته رسېدلی شو. د هر ډول بریالیو اړیکو لپاره څلور مهمې قاعدې دي چې په بنسټ یې کوای شې خپلې اړیکې تنظیم کړې.

لومړۍ قاعده: خپل مسوولیتونه معلوم کړه

ته د الله تعالی بنده یې ترڅنګ یې د یو چا پلار، زوی یا ورور یې. یا د یو چا ګاونډی یې، د ټولنې یو غړی یې یا د یوې ادارې مشر یا یې کار کوونکی یې، یا د یو چا ملګری یې او بلاخره له یوه یو اړخ څخه مسؤلیت او اړیکه لرې. تر ټولو مهمه دا چې د اسلامي امت پر وړاندې مسؤل یې. دا ټول هغه مسوولیتونه دي چې په هر چا کې تر یوه حده توپیر کوي. اړیکې هغه وخت بریالۍ کېږي چې انسان کېني او خپل مسؤلیتونه ځان ته وټاکي او ویې پېژني.

دویمه قاعده :هر مسؤلیت په خپل وخت اداء کوه

موږ هر یو د الله سبحانه و تعالی پر وړاندې شرعي مسؤلیت لرو چې باید پر خپل وخت ادا شي. که پکې پاتې راغلو، مسؤلیت مو په سمه توګه نه دی ادا کړی. د مور او پلار پر وړاندې مسؤلیت لرو. دا همدا راز شرعي مسؤلیت او اړیکه ده. همداسې د مېرمنې یا مېړه، اولادونو او نورو پر وړاندې مسؤلیت او له دوی سره اړیکه لرو. دا له ملګرو یا خپلوانو سره تر اړیکو مهمې او متفاوتې اړیکې دي او لومړیتوب لري. ---

تر ټولو مهمه او لومړنۍ اړیکه چې باید ویې پالې، له الله تعالی سره ده. که په دې بریالی شوې، باقي اړیکې به دې د الله تعالی په توفیق په خپله بریالۍ وي.

دویمه مهمه اړیکه له مور او پلار سره ده، درېیمه له مېرمنې او ماشومانو سره او همداسې نوره کورنۍ او خپلوان او بیا ملګري.

ځینې ځوانان د دې معادلې برعکس روان دي.

ډېر وخت یې له ملګرو سره په شب نشینیو او بنډارونو تېریږي. لږ وخت له خپلوانو سره تېروي، خو مېرمنې او اولادونو او مور او پلار ته ډېر کم وخت ورکوي.

د الله تعالی د عبادت او حق ادا کولو کې خو بې پروا وي.

که له خپلو ملګرو سره یوه ورځ تېره نه کړې، په دې کار نه ګناهګارېږې، خو که مو مور او پلار، مېرمنې او اولادونو ته وخت ور نه کړې، مسؤل یې او پرې ګنهګارېږې.

درېیمه قاعده: په خپلو کړنو واک او حاکمیت پیدا کړه

خلکو ته سپکې سپورې مه وايه او د بل چا سپکاوی هم مه منه.

بې ځایه غصه کنټرولوه او ځان په دې مه ستایه چې زه غصه ناک یم.

که دې احساسات کنټرول ساتل، د هر کار پایله به دې ګټوره وي.

څلورمه قاعده: نېک اخلاق او پاک نیت ولره

د هرې اړیکې بنسټ نیت دی. که مو نیت پاک وي او اخلاق مو ښه وي، اړیکه مو بریالۍ ده. که نه برعکس کوږ بار تر منزله نه رسېږي.

لسګونه حدیثونه شته چې د اخلاقو بې حده ستاینه پکې شوې. ---

د بېلګې په توګه که دې حدیث ته ځیر شو د ټول دین د راتګ یو لامل اخلاق ښودل شوي! رسول الله ﷺ فرمايي:

«إنما بُعِثْتُ لأُتَمِّمَ مكارمَ و في روايةٍ ( صالحَ ) الأخلاقِ».[^188]

[^188]: : أخرجه أحمد (۸۹۳۹)، السلسلة الصحيحة الصفحة أو الرقم: ۴۵

ژباړه: زه مبعوث شوی یم چې د اخلاقو مکارم (ښه والي او ځانګړنې) پوره کړم.

ځینې خلک په دې باور دي چې اسلام د جګړې دین دی او اسلام د تورې په زور په نړۍ کې خپور شوی.

زه د رسول الله ﷺ یو لاروی یم. له رسول الله ﷺ پرته اوس او بیا هيڅ رهبر نه لرم. زما رهبر زما لارښود رسول الله ﷺ دی.

زه د سیرت یو زده کوونکی یم، په ډاډ یې درته وایم تاسې د خیر البشر له بعثت څخه د مبارک ژوند تر پایه یې دقیق ډول مطالعه کړئ، لکه څنګه چې یوه مصري څېړونکي ویلي یوازې شاوخوا ۷ سلنه عمر یې په غزواتو کې تېر شوی، هغه غزوې چې ترې ډېره پرې تحمیل شوې وې یعنې پیل یې رسول الله ﷺ نه و کړی، بلکې د مشرکینو پر وړاندې یې د خپلو خلکو او د الله تعالی د دین دفاع کوله.

پاتې ۹۳ سلنه ژوند یې اخلاقو، د ژوند اصولو، دعوت، عبادت او نورو نېکو عملونو ته ځانګړی و.

خو موږ یې همغه یو اړخ ته پام کړی نه ټول ژوند ته.

هېڅکله دا مه وایه چې د رسول الله ﷺ سیرت له جګړې ډک دی.

اللهم صلی علی محمد و علی آل محمد! ---

بېرته خپلې موضوع ته راستنېږم، دروغجن ته احترام مه کوه او له دوکه باز سره اړیکه مه پاله، ځکه اړیکه هغه وخت بریالۍ کېږي چې د الله تعالی د خوښې وړ بندګانو یا پرهېزګارانو سره ملګرتیا وپالې، هغوی چې تواضع لري، د خلکو احترام کوي، له الله تعالی سره یې اړیکه لومړیتوب وي.

خلاصه دا چې د اړیکو الف با اخلاق دي.

که په اړیکه کې دا نه وي؛ پیکه ده او وخت پرې مه ضایع کوه.

# بریا خلکو ته په ګټه رسولو کې ده

تل هڅه کوئ چې په دنیا کې ګټور اوسئ. له ځانه دا پوښتنه وکړئ چې اسلامي اُمت، خپل هېواد، خپلې ټولنې، خپلې کورنۍ او ځان ته مو څه کړي؟

د شلمې پېړۍ مصري ادیب مصطفی صادق الرافعي یو جالب قول دی چې وايي: "ان لم تَزِد شیئاُ علی الدنیا، کنتَ انتّ زائداً علی الدنیا".

ژباړه: که ته دنیا ته څه ګټه ونه رسوې یا څه ورزیات نه کړې، ته په دنیا کې اضافي یا په دنیا بوج یې.

دا ګټه رسول نه دي چې ته ووایې زه فلانۍ دنده کوم او خلکو ته پکې خیر رسوم یا ورته نور کارونه چې عام خلک یې کوي.

د بېلګې په ډول عادي زدکړې اکثریت خلک کوي، خو که تا په کومه برخه کې تر تخصص زده کړې کړې وي، تا په حقیقت کې ټولنې ته یو څه کړي. ---

هر سړی اولادونه لري او په شتون یې ویاړي، خو که تا داسې اولاد روزلی وي چې تر دوکتورا زدکړې یې کړي وي، بیا نو تا ټولنې ته ګټه رسولې ده.

اصلي ګټه دا ده چې متفاوت ګټور کار باید وکړې، هغه چې ستا شاخوا کسانو نه وي کړی.

# څلور قاعدې دي چې انسان پرې بریالی کېدای شي

لومړۍ قاعده: د ګټې رسولو برخه باید محدوده کړې:

هر څوک چې غواړي بریالی او تر نورو پرمختللی و اوسي، باید ځان ته یوه برخه غوره کړي او خپل ټول فکر او تمرکز پر همغې وکړي.

هغوی چې غواړي هر څه وکړي، هېڅ نه شي کوای.

ښايي یو څوک ووايي چې زما د دوه برخو یا مسلکونو سره لېوالتیا ده او په دواړو پام کوم. که غواړې دواړه پر مخ یوسې، یوه اصلي برخه کړه او بلې ته دویم لومړیتوب ورکړه. انرژي او وخت دې د لومړیتوب په بنسټ ورته تقسیم کړه.

نن ورځ جدي اړتیا ده چې د یوې برخې په جزیاتو کې تخصص وکړې.

په اوسني وخت کې د ځوانانو لپاره تر ټولو مهمه دا ده چې خپل پام پر یوه شي ورټول کړي او په نورو برخو کې چې لېوالتیا لري، د خپل وسې په اندازه تمرکز وکړي.

دویمه قاعده: خپل هدفونه وټاکه

ځان ته دا ولیکه چې راتلونکو ۱۲ میاشتو کې څه غواړې؟

یا په راتلونکو ۲۰ کلونو کې کومې لویې پروژې پلي کول یا د کومو لویو هدفونو لاسته راوړل غواړې؟---

مثلا غواړم تر راتلونکو څو کلونو لس کتابونه په بېلابېلو برخو کې ولیکم یا تر پنځه کلونو به یو کوچنی شرکت بریالی کړم چې زما او د کورنۍ لپاره د ګټې سرچینه وي.

تر راتلونکو دوو کلونو لوی خیریه روغتون یا بنسټ جوړوم چې پکې د یتیمانو او غریبو خلکو وړیا درملنه وشي.

پوهېږې ولې زموږ ځینې ځوانان په حاشیوي شیانو کې بند پاتې دي او کوچنیو کوچنیو شیانو پورې ژوند تړي او کله چې یې ژوند پای ته ورسیږي له کومې لاسته راوړنې پرته دنیا پریږدي؟

ځکه چې دوی د ځان لپاره هدفونه نه ټاکي.

مثلاً ځینې کسان به دې لیدلي وي چې ټوله ورځ په خواله رسنیو کې په خلکو پسې د بد او رد په لیکلو او ویډیوګانو په خپرولو تېروي او په پای کې هېڅ لاسته راوړنه نه لري. داسې ځوانان به هم پیژنې چې نن شپه د فلاني او بله شپه د بيستاني په کور کې د سهار تر آذانه په بې ګټو مجلسونو او قطعه بازیو یا ګیمونو وخت ضایع کوي او د ژوند ټول هدف یې یوازې ساعت تیری وي.

درېیمه قاعده: ځان ته پلان جوړ کړه

له عمل پرته پلان یا هدف یوازې هیله وي او همداسې پاتې کیږي. هر انسان هدفونه لري خو یوازې هغوی هدف ته رسیدلی شي چې عملي ګامونه اخلي.

داسې ځوانان به مو کېدای شي لیدلي وي چې وايي، غواړم فلسطین آزاد کړم، یا ورته لوی ارمانونه لري، خو د سهار لمونځ ترې قضا وي، کوچنی کار په ډېرې لټۍ کوي، نو فلسطین دا ډول آزادېدلی شي!؟ ---

ته خپل اصلي فرض او یو آسانه کار نه شې کولای، نو دومره لوی هدف ولې ځان ته ټاکې؟

لوی هدفونو ته د رسېدو لپاره باید خپل مهارتونه، علم، شخصیت، او نور پیاوړي کړو. یوازې په خوبونو او هیلو هېڅ نه شې ترسره کوای.

د برېښنا مخترع ټوماس اډېسن وايي: اختراع یو په سلو کې ارمان او ۹۹ په سلو کې زحمت دی. یعنې کله چې انسان یوه هیله لري چې یو کار وکړي یو سلنه یې هیله ده او ۹۹ سلنه زحمت ته اړتیا لري چې دغه خوب په واقعیت بدل شي، خو کله چې موږ د خپلو خوبونو لپاره تګلاره او پلان چمتو کړو، په آسانۍ کولای شو خپلو هیلو او هدفونو ته ورسېږو. یوازې د هیلو په نړۍ کې ژوند مه کوه.

څلورمه قاعده: څو وارې هڅه وکړه

ټوماس اډېسن چې کله برق اختراع کاوه؛ ۲۶۱ تجربې یې وکړې، ۲۶۰ تجربې یې ناکمه شوې خو، ده له ناکمیو سره سره پرلپسې هڅې جاري ساتلې تر دې چې بالاخره بریالی شو او برېښنا یې رامنځ ته کړه.

د هغه دا خبره مشهوره ده چې ویلي یې دي، ما ته ۲۶۰ لارې معلومې دي چې برق چالان نه کړای شئ.

کله چې یو هدف ته ځان رسول غواړې، هره لار ورته تجربه کړه، که په پیل کې ناکام شوې خیر دی بیا هڅه وکړه تر دې چې بریالی شې. کوښښ او بیا بیا هڅه د بریا راز دی. هدف ته رسېدل زحمت غواړي، خو ورته ناهیلی کېږه مه.

کله چې ستاسې لومړۍ تجربه ناکامه شي، لازمه ده چې دویمه تجربه تر لومړۍ مختلفه وکړې. ---

ورته لار او کار بیاځلي مه تجربه کوه چې پکې ناکام شوې. که دویمه لار ناکامه شوه درېیمه باید بېله وي او همداسې نورې. د اډېسن هره تجربه تر بلې مختلفه وه. که دا څلور قاعدې عملي کړې، ان شاء الله بریالی، ټولنې ته ګټور او هدف درلودونکی انسان به شې.

# تر ټولو لویه پښېماني

شپه که هر څومره اوږده وي، خو سهار حتماً راتلونکی دی.

عمر چې څومره اوږد شي، یوه ورځ ختمېدونکی دی.

کله چې جنازه قبر ته لېږدوې، په یاد ساته چې ته به هم یوه ورځ د خلکو پر اوږو بار قبر ته لېږدول کیږې.

نو ځکه پام کوه چې هلته د ورتللو په وخت کې له دې ډلې انسانانو نه شې چې په اړه یې ویل کېږي:

تر ټولو ډېر پښېمانه کېدونکی هغه عالم دی چې د علم په واسطه یې خلک جنت ته لاړ شي، خو دی پخپله پوهه دوزخ ته. ځکه په خپل علم یې عمل نه وي کړی.

بل تر ټولو ډېر پښېمانه کېدونکی هغه مالداره یا غني دی چې په مال یې ورثه یا اولادونه او نور خلک جنت ته ځي. خو دی پخپله د خپل مال له امله دوزخ ته. ځکه دی بخیل وي، صدقه نه کوي، د خیر او ښېګڼې په لار کې يې نه کاروي، یا مال یې حرام وي، خو کارکوونکي او اولاد یې د هغه مال صدقه کوي او د خیر ګټه ترې اخلي.

نو مخکې له دې چې پښېمانه شې، په همدې دنیا کې له خپلو شته وو ګټه واخله او ځان ته پرې جنت وګټه. ---

# په آخرت کې د بریالي کېدو لپاره مهمې قاعدې

که دنیا کې هرڅومره بریالی یې او لاسته راوړنې لرې، خو که الله مه کړه په قیامت کې دې ځای د دوزخ کنده وي، د دې لاسته راوړنو ګټه به څه وي؟

که موږ په دنیا کې هر څه کوو، هدف مو باید ترې په آخرت کې بریالي کېدل وي؛ ځکه آخرت تر دنیا بې حسابه وارې غوره دی!

﴿وَلَلْآخِرَةُ خَيْرٌ لَكَ مِنَ الْأُولَىٰ﴾[^189]

[^189]: : الضحی، ۴ آیت

ژباړه: او هرومرو ستا لپاره وروستی دور (قیامت) تر لومړي دور (دنیا) څخه ډېر ښه دی.

څومره ژوند به وکړې، سل کاله؟ بلاخره به مو مرګ له ستوني ونیسي او د بلې دنیا پر لور به ورځو.

هغه نړۍ چې هېڅ پای نه لري او د تل لپاره به ژوندي یوو.

د داسې تلپاتې ژوند په وړاندې به د دنیا ژوند څه ارزښت ولري؟!

د دې لپاره چې په آخرت کې بریالي شوو، باید څلور قاعدې پلې کړو.

لومړۍ قاعده: د نیت پاکوالی

د حدیثو د معتبر کتاب صحیح البخاري لومړی حدیث چې دغه مبارک کتاب پرې پيل شوی، د نیت د پاکوالي په اړه دی.

«إِنَّمَا الأَعْمَالُ بِالنِّيَّاتِ»[^190]

[^190]: : البخاري

ژباړه: هر عمل (د عمل بدله) نیت پورې تړلې. ---

که یو انسان په ګیلاس کې شراب وویني او د اوبو ګومان پرې وکړي او ویې څکي، نه ګناهګاریږي. ځکه نیت یې د اوبو د څښلو و.

خو برعکس که اوبه د شرابو په نیت وڅښي ګناهګار دی، ځکه هر عمل ترسره کول نیت پورې تړلی چې په کوم هدف ترسره کیږي.

که موږ کتابونه لیکو، که دار الایتامونه، خیریه بنسټونه او روغتونونه جوړوو، خو تر شا یې زموږ نیت پاک نه وي، په آخرت کې هېڅ ګټه نه کوي. د هرې ريښتینې بریا بنسټ پاک نیت دی.

دویمه قاعده: الله تعالی ښه وپېژنه

هر مسلمان الله تعالی پېژني، خو په تمامه معنی او سم ډول یې کم کسان پېژني.

هر څومره چې الله تعالی په ژوره توګه وپېژنو، همدومره به مو ورسره مینه زیاته شي او چې څومره مو له الله تعالی سره محبت زیاتیږي، په همغه اندازه په دنیا او آخرت کې ورسره سعادت زیاتیږي.

علي رضي الله عنه ته یو قول راجع دی چې وايي:

که په قیامت کې زما حساب کتاب مې مور او پلار ته وسپارل شي، هېڅکله به پرې راضي نه شم تر هغې چې الله تعالی په خپله زما حساب او کتاب وکړي، ځکه الله تعالی تر مور او پلار ډېر مهربان دی.

درېیمه قاعده: د رسول الله ﷺ سیرت زده کړه

د شلمې پېړۍ پياوړی عالم ابو الحسن الندوي وايي: په ژوند کې هيڅ شي دومره ګټه راته نه ده کړې څومره چې په ماشومتوب کې د انا (نیا) کیسو ګټه راته کړې.

هغه وايي زه د اووه او لسو کلونو ترمنځ وم چې نیا به مې راته د سیرت النبي ﷺ کیسې کولې. ---

کله چې د رسول الله ﷺ په اړه کتابونه لولې، یوازې د غزاګانو په برخه کې مه تمېږه یا یې یوازې د تاریخ په توګه مه لوله، ځکه په سیرت کې ډېر عالي انساني اړخونه هم شته چې د رسول الله ﷺ ژوند په اړه دي. په سیرت کې اداري، د رهبرۍ، له مېرمنو سره د تعامل، له خلکو سره د چلند او نورو ټولنیزو فعالیتونو په اړه عالي بېلګې شته چې خپل ژوند کې یې عملي کولی او ګټه ترې اخیستلی شو.

د قیادت یا رهبري د علم په اړه تر ټولو لویه څېړنه د کوزېس امپوزنر ده چې په خپل کتاب د رهبرۍ ننګونې (The leadership challenge) کې یې خپره کړې ده.

په دې څېړنه کې پوښتنه شوې چې یو رهبر باید کومې ځانګړنې ولري؟ یا کومې ځانګړتیاوې دي چې خلک یې په رهبر کې غواړي؟

په دې څېړنه کې دا پوښتنه په شپږو لویو وچو یعنې نژدې ټولو هېوادونو کې د ۲۵ کلونو په اوږدو کې له یونیم میلیون کسانو شوې.

هر کال په هر ځای کې د دې پوښتنې لپاره یوازینی ځواب چې نه دی بدل شوی دا دی چې په رهبر کې صداقت او امانت داري غوره صفتونه دي. یعنې رهبر باید صادق او امانت کار وي.

همدا هغه صفتونه دي چې په رسول الله ﷺ کې وو او کافران او مسلمانان په دې یقیني وو چې په خیر البشر ﷺ کې دا ځانګړنې شته.

د رسول الله ﷺ یو تر ټولو لوی صفت چې الله تعالی هم ستایلی، رحمت دی. نه یوازې پر انسانانو بلکې پر حیواناتو هم رحم کوونکی و.

په حدیث شریف کې راځي چې په قیامت کې به انسان له هغه چا سره حشر کېږي چې مینه یې ورسره وه. ---

«المَرْءُ مَعَ مَنْ أَحَبَّ»[^191]

[^191]: : روى البخاري (6169) ، ومسلم (2640)

ژباړه: په قیامت کې به انسان له هغه چا سره وي چې مینه ورسره لري.

جنت کې د لوړې درجې د ترلاسه کولو لپاره باید رسول الله ﷺ په تمامه معنی وپېژنې او کله چې یې وپېژنې؛ ډاډه اوسه چې ريښتینې مینه به دې ورسره پیدا شي او چې له رسول الله ﷺ سره دې مینه وي، د پورتني حدیث مصداق به شې ان شاء الله.

څلورمه قاعده: د زړه له تله عبادت کوه

حقیقي عبادت هغه دی چې د زړه له تله وشي.

دا سم کار دی چې د عبادت ظاهري حرکات دې سم وي خو عبادت هغه وخت په سم ډول ادا کیږي چې په پوره پام او اخلاص ترسره شي. تقوا او خشوع له زړه سرچینه اخلي، ځکه له زړه یوازې الله تعالی خبر وي. دا به څه ګټه وکړي چې انسان په لمونځ کې خپل حرکات کنټرول کړي خو زړه یې پرې سکون ترلاسه نه کړي.

د زړه مخامخ اړیکه له الله پاک سره ده. که زړه پاک وساتو، په قیامت کې به د الله تعالی په مقابل کې له سپیڅلي زړه سره دریږو په هغه ورځ چې نه مال او نه اولاد ګټه کوي، مګر دا چې څوک له پاک زړه سره خپل رب ته ورستون شي.

په آخرت کې د بریالي کېدو لپاره دا څلور قاعدې ډېرې مهمې دي. له دې لارې کولای شې جنت او پکې ابدي ژوند وګټې ان شاء الله. ---

# ولې ناهیلی یې؟

نا امیده شوی یې، له ژونده دې زړه تور شوی، حالاتو ستړی کړی یې، له خلکو بیزاره یې، سرګرداني دې زیاته او له دې ستونزو د وتلو لار در څخه ورکه ده؟ د الله تعالی دا قول دې نه دی اوریدلی؟

﴿قُلْ يَا عِبَادِيَ الَّذِينَ أَسْرَفُوا عَلَىٰ أَنفُسِهِمْ لَا تَقْنَطُوا مِن رَّحْمَةِ اللَّهِ ۚ إِنَّ اللَّهَ يَغْفِرُ الذُّنُوبَ جَمِيعًا ۚ إِنَّهُ هُوَ الْغَفُورُ الرَّحِيمُ﴾[^192]

[^192]: : الزمر، ۵۳ آیت

ژباړه: اې پیغمبر ﷺ، زما هغو بندګانو ته ووایه چې له ځان سره یې زیاتی کړی (ګناه یې کړې او ناهیلي دي)، د الله له رحمت څخه مه ناهیلي کېږئ. په یقیني ډول الله تعالی ټول ګناهونه بخښي، هغه ښه بخښونکی او مهربان دی.

په بل آیت شریف کې درته الله تعالی سپارښتنه کوي:

﴿وَلَا تَيْأَسُوا مِن رَّوْحِ اللَّهِ ۖ إِنَّهُ لَا يَيْأَسُ مِن رَّوْحِ اللَّهِ إِلَّا الْقَوْمُ الْكَافِرُونَ﴾[^193]

[^193]: : يوسف، ۸۷ آیت

ژباړه: د الله تعالی له رحمته ناهیلي مه اوسئ، بېشکه د هغه له رحمته نه ناهیلي کېږي، مګر کافران.

نو په تا څه شوي اې تر ټولو غوره مخلوقه چې خپل خالق ته نه ورستنېږې؟

ولې دې ځان په غفلت کې اچولی؟

ولې د شیطان دوکه خورې؟

ولې په لوی لاس ځان تباه کوې؟---

خو ستون شه هغه خالق ته چې پر هر څه واکمن دی.

یوازې رجوع وکړه او ورته ووایه چې مهربان ربه، زما د ستونزو هېڅ حل نشته، مګر، دا چې ته یې راته حل کړې. زما ستونزې حل کړه.

که دې دا کار وکړ، بیا نو ډاډه اوسه، ځکه که الله درسره مل وي، د دنیا لښکرې دې پر وړاندې په ګونډو دي.

خو که په الله تکیه نه لرې رحمان بابا درته څومره ښه ویلي:

که الله درسره مل نه وي رحمانه

که لښکرې در سره وي یک تنها یې

# د عقل د پياوړي کولو لپاره دوه مهمې قاعدې

بریالی دی هغه انسان چې تر نورو یې عقل پياوړی وي.

په پياوړي عقل سره هم په دنیا کې بریالي کېدای شو او که سم یې وکاروو، آخرت هم پرې ګټلی شو.

لاندې قواعد درسره د عقل په پیاوړي کولو کې مرسته کوي:

لومړۍ قاعده: مطالعه ډېره کوه

د پوهنتون په سطحه د محصلینو لپاره میاشتنی معیار چې مطالعه باید وکړي، په میاشت کې دوه کتابونه دي چې هر کتاب باید شاوخوا ۲۰۰ پاڼې وي یا په میاشت کې څلور سوه پاڼې.

دې کې د ښوونځي یا پوهنتون اساسي مضامین شامل نه دي، بلکې د هغې ترڅنګ افاقي مطالعه ده چې دوی یې باید وکړي. ---

که له دې کم ولولي لاسته راوړنه به یې کمه وي.

پنځوس سلنه مطالعه مو باید د اصلي زده کړو او پاتې په متفاوتو برخو کې وي.

مثلاً یو څوک دعوتګر دی، هغه باید پنځوس یا شپېته سلنه مطالعه په دین کې وکړي، پاتې څلوېښت سلنه په نورو برخو تقسیم کړي. یا یو کس په رسنیو کې کار کوي، دی باید پنځوس سلنه مطالعه د رسنیو په برخه کې وکړي او پاتې په نورو بېلابېلو برخو کې وي.

د مطالعې لپاره د ښه او مناسب کتاب ټاکل هنر دی. په اوسني وخت کې هر کتاب مه لوله؛ بلکې د کتاب د ټاکلو هنر زده کړه، ځکه که مهم کتاب ونه ټاکې یو خو به دې وخت ضایع شي، بل دا چې د مطالعې پر شوق دې اغېز کوي.

دویمه قاعده: د ځان لپاره الګو وټاکه

د خپل عقل د روزلو لپاره د خپل تخصص په برخه کې لږ تر لږه څو ژوندي علماء یا په کار پوه خلک د ځان لپاره د الګو په توګه وټاکه. د دوی کړنې، درسونه او فعالیتونه همېشه څاره.

ځینې عالمان او په کارپوه خلک دي چې یوه ویډیو یا علمي اثر یې له ما څخه نه پاتې کیږي. هر ځای چې دوی فعالیت لري زه یې څارم او هره نوې ویډیو یا علمي لیکنه چې یې خپریږي، زه یې ګورم او لولم. دې کار ما ته په علمي برخه کې ډېره ګټه کړې. ---

# د قارون له مال څخه زيات خو حلال مال وګټه

په دنیا کې څومره چې کوای شې واك او قدرت ترلاسه كړه، خو دا ټول په خپل لاس کې واخله چې حق ورباندې تقويه کړې.

د الله پاک په لار کې ترې استفاده وکړه. هم به دې دنیا ګټلې وي او هم به دې د رب په رضا کولو سره آخرت ګټلی وي.

په خپل حال د خلکو ژوند هوسا کړه او د خیر او علم خپرولو کې د خلکو ملاتړ کوه. هغوی چې بیا بېخي له دنیا لاس اخلي او کمزوری اقتصادي وضعیت لري او د خپل ژوند د بډایه کولو هڅې نه کوي او ګوښه نشینه وي، دا بیا رهبانیت دی چې رسول الله ﷺ له دغه ګوښه پاتې کېدو څخه منع کړې ده. الله پاک په قرآن کریم کې فرمايي چې د دنیا برخه دې مه هېروه.

خو په هر حالت کې آخرت پر دنیا لومړی کوه ځکه هغه ژوند دایمي او د دنیا ژوند یې په مقابل کې له بحر څخه د یوه څاڅکي راخیستلو په شان دي.

# د مسلمانانو د ناکامۍ څلوریزه

له بده مرغه په اسلامي اُمت کې ځینې پدیدې خپرې شوې او پخوانۍ ریښې لري چې د دې اُمت د شاتګ او د ناکامېدو لامل شوې دي.

د نورو ترڅنګ څلور عمده لاملونه دي چې اسلامي اُمت یې له اصلي پرمختګ شاته کړی.

د ځینو علماوو په نظر موږ د اټکل له مخې څلور سوه کاله ته اړتیا لرو چې له نړۍ سره په عصري برخه کې د سیالي په کتار کې ځان ودروو. ---

د وروسته پاتې کېدو اصلي لاملونه زموږ باور، پر موږ د وهم اغېز او څو نورې پدیدې دي چې لاندې یې یادونه شوې.

دا پدیدې بیا د ځوانانو ترمنځ ډېرې دي چې د هرې ستونزې او د هرې ناکامۍ پړه پر همدې اچوي. په ډېر تأسف سره چې دې هر څه ته دیني جنبه ورکول کیږي او د دین په نوم یې پر خلکو سیوری غوړولی.

زموږ د اسلامي اُمت د علماوو دا دنده ده چې د دغو پدیدو په اړه د خلکو وهمونو کچه راکمه کړي، خو له بده مرغه ځینې کسان د عالم یا دین پوه په نوم په خپله د دې لامل کیږي چې دا شومې پدیدې د خلکو تر منځ لا پسې پراخې شي او وده وکړي.

عام خلک چې کله د دغه ډول کسانو له خولې اوري چې دا وهمونه حقیقي ستونزې دي، یقین پرې کوي، ځان مجبور، عاجز، ناکام او له ژونده بېزاره ګڼي او د هرې ستونزې لپاره بهانه ورته پیدا کیږي. دوی په ژوند کې له ګټې وټې ووځي او له اساسي فعالیت ځان بې برخې کړي، د تولید، د پرمختګ، د کمال او له لاسته راوړنو څخه ځان محروم کړي.

د کویټ تکړه عالم دوکتور طارق السویدان د دې لپاره څلور عمده ستونزې په ګوته کړې، چې د مسلمانانو ژوند یې اغېزمن کړی.

لومړۍ پدیده: پېریان (جنیات)

یو شمېر انسانان شته چې د هرې ناکامۍ او ستونزې پړه په پېریانو ور اچوي. ځینې وايي په ما خو پېریان ناست دي، په ما جادو شوی، زه د خلکو سترګو خراب کړی یم. ---

له دې لارې یې ځان او نورو ته ګڼې ستونزې جوړې کړې وي او د هرې ستونزې او ناکامۍ دلیل همدا ګڼي.

د دوی انکار بیا هغه وخت لا پسې تود شي او دنیا په بله کوي چې کله ورته کوم تعویذګر ووایي چې ته په رښتیا هم جادو، پېریانو یا سترګو اغېزمن کړی یې. په هر کلي کې دا کیسې شته او خلک ترې خلاص نه دي.

په دې کې علما‌ء اختلاف لري چې آیا پېریان کولای شي چې د انسان بشپړ واک ترلاسه کړي لکه څنګه چې زموږ په ټولنو کې پېښیږي. یو شمېر یې پلویان دي چې داسې کیږي، خو ځینې بیا دا نه مني چې شیطان یا پېریان دې د انسان بشپړ کنټرول په لاس کې واخلي.

که هر ډول وي، خو دا طبیعي ده چې زموږ په ټولنو کې ډېری داسې شیان چې هېڅ له پېریانو سره اړیکه نه لري، په پېریانو اچول کیږي.

که څوک عصبي تکلیف ولري او له چا سره مشوره وکړي، لومړۍ سلا یې ورته دا وي چې ته فلاني تعویذګر ته ورشه شاید پېریان درباندې ناست وي.

هغوی چې وايي پېریان کولای شي د انسان د بدن واک ترلاسه کړي او هغوی چې د دې نظر مخالف دي، د دواړو نظرونه مې لوستي. خو سخته ده چې انسان په اسانۍ قانع شي چې پېریان دې وکولای شي د مؤمن بشپړ کنټرول ترلاسه کړي.

د قرآن کریم دا مبارک آیتونه یې ښه دلیل دی.

﴿فَإِذَا قَرَأْتَ الْقُرْآنَ فَاسْتَعِذْ بِاللَّهِ مِنَ الشَّيْطَانِ الرَّجِيمِ﴾[^194] ---

[^194]: : النحل، ۹۸ آیت

ژباړه: كله چې ته په قرآن لوستلو پيل وكړې نو په الله پاک له رټل شوي شيطان څخه پناه وغواړه.

﴿إِنَّهُ لَيْسَ لَهُ سُلْطَانٌ عَلَى الَّذِينَ آمَنُوا وَعَلَىٰ رَبِّهِمْ يَتَوَكَّلُونَ﴾[^195]

[^195]: : النحل، ۹۹ آیت

ژباړه: د هغه (شیطان) پر هغو خلكو تسلط نه وي چې ايمان يې راوړى وي او پر خپل رب توكل كوي.

﴿إِنَّمَا سُلْطَانُهُ عَلَى الَّذِينَ يَتَوَلَّوْنَهُ وَالَّذِينَ هُمْ بِهِ مُشْرِكُونَ﴾[^196]

[^196]: : النحل، ۱۰۰ آیت

ژباړه: د هغه (شیطان) زور خو پر همغو خلكو رسيږي چې هغه خپل سرپرست ګرځوي او د هغه په لمسونه شرك كوي.

په قیامت کې د دې هر څه پړه شیطان پخپله پر انسان ور اچوي، ابلیس به د دوزخ خاوندانو ته وايي:

﴿وَقَالَ الشَّيْطَانُ لَمَّا قُضِيَ الْأَمْرُ إِنَّ اللَّهَ وَعَدَكُمْ وَعْدَ الْحَقِّ وَوَعَدْتُكُمْ فَأَخْلَفْتُكُمْ ۖ وَمَا كَانَ لِيَ عَلَيْكُمْ مِنْ سُلْطَانٍ إِلَّا أَنْ دَعَوْتُكُمْ فَاسْتَجَبْتُمْ لِي ۖ فَلَا تَلُومُونِي وَلُومُوا أَنْفُسَكُمْ ۖ مَا أَنَا بِمُصْرِخِكُمْ وَمَا أَنْتُمْ بِمُصْرِخِيَّ ۖ إِنِّي كَفَرْتُ بِمَا أَشْرَكْتُمُونِ مِنْ قَبْلُ ۗ إِنَّ الظَّالِمِينَ لَهُمْ عَذَابٌ أَلِيمٌ﴾[^197]

[^197]: : ابراهیم، ۲۲ آیت

ژباړه: او كله چې فيصله وكړاى شي نو شيطان به ووايي" حقيقت دا دى، الله تعالی چې له تاسې سره كومې وعدې كړې وې، هغه ټولې ريښتنې وې او ما چې له تاسې سره څومره وعدې وكړې له هغو نه مې يوه هم درسره پوره نه كړه، زما پر تاسې څه زور نه ؤ، ما له دې پرته نور ---څه نه دي كړي، چې د خپلې لارې پر لوري مې تاسې ته بلنه دركړه او تاسې زما بلنه ومنله. اوس پر ما پړه مه اچوئ، خپل ځانونه پړ وګڼئ. دلته نه زه ستاسې فرياد ته رسېداى شم او نه تاسې زما فرياد ته. له دې نه مخكې چې تاسې زه په خدايۍ كې شريك ګرځولى وم زه له هغې نه برى الذمه يم، د داسې ظالمانو له پاره خو په يقيني ډول دردناكه سزا ده".

اوس پوښتنه دا ده چې انسان پیاوړی دی که شیطان یا پېریان؟

طبیعي ده چې هغه انسانان چې د الله پاک په لار مستقیم روان وي، مؤمن وي او عبادتونه او تقوا کوي شیطان پرې برلاسه کېدای نه شي.

دویمه پدیده:سحر یا جادو

ما ته په ټولنیزو شبکو یا خواله رسنیو کې ګڼ ځوانان پیغامونه پرېږدي چې پر ما سحر شوی او ژوند یې ډېر را تریخ کړی.

زما لومړۍ پوښتنه ترې دا وي: څنګه پوهېږې چې په تا سحر شوی.

وايي ولا ملګري راته وايي، یا فلاني کس راته وویل چې ته داسې ښکارې لکه سحر چې درباندې شوی وي، یا وايي چې زه یې پخپله علامې ګورم او احساس کوم.

زه ترې وپوښتم چې علامې یې څه دي؟

ځواب یې دا وي چې سر مې ډېری وخت درد کوي، زړه مې تنګ وي، کار او ژوند خوند نه راکوي او کسل یم یا ورته نور.

دا طبیعي ده چې سحر په انسان تأثیر کوي، خو زموږ هر حالت په دې دلالت نه کوي چې حتماً به سحر شوی وي.

الله پاک په قرآن کریم کې د سحر په اړه فرمايي: ---

﴿قَالَ أَلْقُوا ۖ فَلَمَّا أَلْقَوْا سَحَرُوا أَعْيُنَ النَّاسِ وَاسْتَرْهَبُوهُمْ وَجَاءُوا بِسِحْرٍ عَظِيمٍ﴾[^198]

[^198]: : الأعراف، ۱۱۶ آیت

ژباړه: (موسى علیه السلام ساحرانو ته) وویل: "تاسې يې وغورځوئ" هغوى چې د خپلو منترونو په ويلو خپل پړي او همساګانې وغورځولې، نو سترګې يې مسحورې او زړونه يې په وېره كې واچول او ډېرې غټې كوډې يې وكړې.

د آیت معنی ته ژور پام وکړئ، د خلکو سترګو باندې یې جادو کاوه.

موږ دقیق نه پوهیږو چې دغه حالت چې موږ یې لرو آیا د سحر له کبله دی او که کوم بله ستونزه ده؟

سحر شته او په انسان تاثیر کوي، له دې انکار نه شي کېدای، اما زما هدف دا چې هر ناخواله له سحر سره نشو تړلی ځکه په دې ډاډه نه یوو چې دغه زموږ حالت د سحر په واسطه دی او که طبي مشکل لرو.

په دې برخه کې د خلکو شکایتونو او ګیلو ته چې پام وکړې داسې احساسیږي لکه د ټولو خلکو چې بل کار نه وي او ټوله ورځ ناست وي په خلکو جادو کوي.

زموږ ډېری وخت زړه تنګوالی او ورته ذهني ناکرارۍ له دې امله وي چې موږ له خپل خالق سره فاصله ډېره کړې او له خپل رب نه لرې شوي یوو.

د انسان په بدن کې روح دی، دا روح الله پاک داسې جوړ کړی چې له هغه سره له اړیکې پرته یې تنده په بل شي نه خړوبیږي. ---

کله چې موږ د خپل روح له خالق سره اړیکه ونه پالو او ترې بې پروا شو، روح مو په عذاب وي او غواړي چې ته یې تنده د خپل رب په مینه ورخړوبه کړې. ځکه د الله پاک عبادت او ذکر د روح غذا ده، ته چې روح ته دغه غذا نه ورکوې، په دې معنی چې وږی وي او باید موړ شي. الله پاک دا روح داسې پیدا کړی چې د هغه له عبادت او ذکر پرته په بل هېڅ شي نه کراریږي. ځکه خو الله پاک فرمايي:

﴿الَّذِينَ آمَنُوا وَتَطْمَئِنُّ قُلُوبُهُمْ بِذِكْرِ اللَّهِ ۗ أَلَا بِذِكْرِ اللَّهِ تَطْمَئِنُّ الْقُلُوبُ﴾[^199]

[^199]: : الرعد، ۲۸ آیت

ژباړه: هغه كسان چې ایمان یې راوړی او زړونو ته یې د الله په ياد سره ډاډينه (اطمنان) ور په برخه كېږي. خبردار اوسئ! همدغه د الله ياد هغه شى دى چې په هغه سره زړونو ته اطمنان ور په برخه كېږي.

دریمه پدیده: د سترګو اغېز

د سترګو اغیز حق دی او په صحیحو حدیثونو سره ثابته ده چې سترګې تاثیر کوي، خو هره ستونزه په سترګو پورې نه شو تړلی، ځکه دا غیبي موضوع ده او سل سلنه دقیق تفسیر یې څوک نه شي کولای.

یوازې پیغمبرانو کوای شول چې الله پاک ورته وحیه کوله، یا د الله پاک په مرسته به هغوی د غیبي موضوعاتو تعبیر کاوه.

یوازې رسول الله ﷺ پوهېده چې د سترګو د اغېز تفسیر وکړي؛ ځکه د وحیې مرسته ورسره وه.

سترګې حق دي او اغېز کوي، خو دا چې موضوع غیبي ده؛ موږ پرې نه پوهیږو. ---

نه زه، نه ته او نه هم هغه څوک چې ستا غاړې ته تعویز در اچوي. هېڅ یو نه پوهېږو چې دغه حالت چې ته ترې کړیږې د سترګو د تأثیر له کبله دی یا که کوم بل څه دي؟

ځینې خلک د مکروبونو له امله ناروغي هم په سحر او سترګو ور اچوي. د معدې په تکلیف اخته وي، یا مکروب یې معده زخمي کړې وي، خو خلک به ورته وايي چې چا درباندې سحر کړی یا نظر شوی یې.

د رسول الله ﷺ او د صحابه کرامو د خلافت په ټول تاریخ کې د سترګو اغېز یوازې دوه ځایه یاد شوی دی. خو زموږ په چم ګاونډ کې د ورځې څو ځله دا خلکو ته ویل کیږي چې سترګو درباندې تاثیر کړی؟

د دې وهمونو او ستونزو د حل یوازې دا دی چې په الله تعالی توکل وکړو او سهار او ماښام اذکار و وایو.

همېشه د قرآن کریم ایتونه، دعاګانې او ازکار وایه او ځان پرې له هر شر او ضرر څخه خوندي ساته.

د سهار او ماښام لپاره ځانګړي اذکار دي چې په حدیثو ثابت دي. هغه زده کړه او هر سهار او ماښام یې دوامداره وایه.

یوه حدیث کې راځي چې کله به رسول الله ﷺ د خوب بسترې ته تللو نو د اخلاص (قل هو الله أحد) معوذتین (قل اعوذ برب الفق او قل اعوذ برب الناس) سورتونه به یې تلاوت کول او بیا به یې په لاسونو چوف کول او ټول ځان به یې مسحه کاوه او دا کار به یې درې وارې تکراروه. ---

که غواړې چې همېشه له جادو او د سترګو له تاثیره ته او ستا کورنۍ خوندي وي، پخپله هم دغه نبوي طریقه عملي کوه او خپل اولاد هم همداسې پرې مسحه کوه. ان شاء الله له دې ستونزو به خوندي یې.

بل دا چې همېشه په اوداسه اوسه او ژبه د الله په ذکر او د قرآن کریم په تلاوت بوخته ساته، سحر یا جادو، سترګې او نورې شومې پدیدې درباندې تأثیر نه کوي ان شاء الله.

څلورمه پدیده: د خوب تعبیر

په اوسنۍ زمانه کې ډېره سخته ده چې څوک دې د خوب سل فیصده صحیح تعبیر وکړای شي.

زموږ په کلي کې یو تکړه عالم و چې کله به یې دیني مسایل تشریح کول، زما به ورته پام و چې مطالعه یې ژوره ده.

یوه ورځ مې ورسره مجلس کاوه چې د کلي یو ځوان ورته راغی او له هغه سره یې یو خوب شریک کړ او ورته یې وویل چې بېګاه مې خوب لیده چې زما غاښ وځي. هغه ورته سملاسي ځواب ورکړ چې د دې خوب تعبیر دا دی چې نږدې ورځو کې به په تجارت کې تاوان وکړې یا به درنه د تجارت شریک چې د هغه ورور و جدا شي.

ما ترې پوښتنه وکړه چې مولوي صاحب ددغه خوب تعبیر دې د څه په اساس وکړ؟

هغه له ما پوښټنه وکړه چې ولې ته د خوب په تعبیره باور نه لرې؟

ما ورته وویل، باور لرم، خو د پیغمبرانو خوب لیدل او تعبیر حق دی، د یوسف علیه السلام د خوب تعبیر مې ور یاد کړ او ورته ومې ویل چې له پیغمبرانو سره د وحیې ملاتړ و، له ځانه یې خوب نه تعبیراوه. ---

بلکې الله پاک ورته اصل کې تعبیر ښوده. نو دا چې د خوب تعبیر غیبي مسئله ده زه او ته د څه په اساس تعبیر کوو؟

اوږد بحث مو وکړ خو زه یې قانع نه کړم، خو ښکارېده چې هغه قانع و که څه هم موقف یې اجازه نه ورکوله چې په څرګنده اقرار وکړي.

ما ورته بیا ټینګار کاوه چې په اوسنۍ زمانه کې د خوب دغه ډول تعبیرول فتنې جوړوي او د خلکو ژوند له کړاونو سره مخامخ کوي.

بل دا چې دا ډول خوبونه خلکو ته وهم پیدا کوي، هر چا چې خوب لیده فکر به کوي چې هغه نو د الله پاک ولي دی ځکه خوبونه ویني.

د نړۍ د معتبرو مفتیانو او علماوو اوسنۍ فتوا هم همدا ده چې په اوسنۍ زمانه کې د خوب تعبیر فتنه پیدا کوي، مه یې کوئ.

د قرآن کریم هر ځای چې د خوب یا احلام خبره راغلې ورسره د اضغاث کلمه ذکر شوې. اضغاث بې معنا یا ګډوډ خوبونو ته ویل کیږي.

د بیلګې په ډول دا مبارک آیت:

﴿قَالُوا أَضْغَاثُ أَحْلَامٍ ۖ وَمَا نَحْنُ بِتَأْوِيلِ الْأَحْلَامِ بِعَالِمِينَ﴾[^200]

[^200]: : یوسف، ۴۴ آیت

ژباړه: هغوى وويل دا خو ګډوډ خوبونه دي او مونږ د دغه شان خوبونو پر مطلب نه پوهېږو.

په سورت یوسف کې د دې موضوع وضاحت راغلی دی چې کله د مصر پاچا خوب ولید چې اووه څربې غواوې دي چې اووه خوارې غواوې يې خوري او د غلې اووه شنه وږي دي او نور اووه وچ. هغه له خپلو درباریانو پوښتنه وکړه چې د دغه خوب تعبیر څه دی؟ ---

هغوی ځواب ورکړ چې دا هسې ګډوډ او بې معنا خوب دی چې موږ یې په تعبیر نه پوهیږو تر دې چې بیا ورته چا یوسف علیه السلام چې په زندان کې بندي و، وښود او هغه ورته دا خوب تعبیر کړ.

په قرآن کریم کې خوب یا حلم کلمه اووه ځله راغلې، هر ځل ورسره د اضغاث کلمه یاده شوې. اضغاث بې اساسه او هوايي شي ته ویل کیږي. هغه چې پيغمبرانو یې تعبیر کړی، هغه بیا رؤیا دی.

د احلام او رؤیا تر منځ ځینو علماوو توپیر کړی او وايي چې قرآن کریم یې توپیر کوي، خو موږ یې نه کوو: رؤیا هغه خوب دی چې تکراریږي یا یو څوک یې بیا بیا ویني.

خو که یو وار دې کومه شپه خوب ولید، دا عادي خوب دی تعبیر پسې یې ځان مه سرګردانه کوه.

په الله تعالی باندې توکل وکړه او له شیطان نه پناه وغواړه.

ځکه د یوسف علیه السلام په زمانه کې قرآن کریم د مصر پاچا یادونه کوي: ﴿إنِّي أَرَىٰ﴾.

دا مضارع فعل دی او په دې دلالت کوي چې دا فعل څو وارې تکرار شوی دی. که نه شاید آیت داسې وای چې اني رأیتُ، یعنې ما یو ځل خوب ولید او بس.

بشپړ آیت داسې دی:

﴿وَقَالَ الْمَلِكُ إِنِّي أَرَىٰ سَبْعَ بَقَرَاتٍ سِمَانٍ يَأْكُلُهُنَّ سَبْعٌ عِجَافٌ وَسَبْعَ سُنْبُلَاتٍ خُضْرٍ وَأُخَرَ يَابِسَاتٍ ۖ يَا أَيُّهَا الْمَلَأُ أَفْتُونِي فِي رُؤْيَايَ إِنْ كُنْتُمْ لِلرُّؤْيَا تَعْبُرُونَ﴾[^201]---

[^201]: : يوسف، ۴۳ آیت

ژباړه: يوه ورځ پاچا وويل" ما په خوب كې ليدلي دي چې اووه څربې غواوې دي چې اووه خوارې غواوې يې خوري...

او د غلې اووه شنه وږي دي او اووه نور وچ. اې درباريانو، ما ته د دې خوب تعبير وښاياست كه تاسې د خوبونو په تعبیر پوهيږئ".

# موږ باید د دین جوهر خلکو ته وښایو

نور بس دی چې د کلونو لپاره دغه ډول ستونزو د خلکو ژوند متاثره کړی او له ستونزو سره مخامخ کړي. راځئ د دین اصلي جوهر خلکو ته وښایو چې د دینداري په واسطه نېکمرغي او سعادت ترلاسه کړو.

زموږ ټولو دا مسوولیت دی چې خپل پاک دین اصلي حالت ته وګرځوو، د ژوند تګلاره یې کړو هغسې چې الله تعالی موږ ته ښودلي او رسول الله ﷺ موږ ته بیان کړی.

# دین سراسر د انسان په ګټه دی

ځینې انسانان فکر کوي چې عبادت، یا د الله تعالی پر لار باندې تګ پر دوی بوج دی او که دا کار وکړي، په تکلیف کیږي.

پوهېږې همدا د شیطان یو چال دی چې انسان پرې دوکه کوي.

هغه کسان چې لمونځ نه کوي، شیطان یې څنګه تېر باسي؟

کله چې ورته د عبادت سپارښتنه کیږي یا یې عبادت ته شوق راځي، شیطان وسوسه زړه کې ور اچوي چې ستا خو ډېر لوی ګناهونه دي، پخوا دې هم لمونځ نه دی کړی، نو څنګه یې اوس شروع کوې.

یا دا وسوسه چې زه سر له سبا یا بلې ورځې به لمونځ پیل کړې. ---

ډېر نېک انسانان هره ورځ په دې تمه د خیر کار ځنډوي چې سبا یا بله ورځ به یې وکړم، خو کله نا کله په دوی هغه سبا نه راځي.

یا دا وسوسه چې کله دې ستونزه نه وه؛ نو عبادت به دې نه کاوه، اوس چې درته مشکلات پیدا شوي، خپل رب ته ستنیږې او عبادت یې کوې، یعنې یوازې د ګټې او مطلب لپاره عبادت کوې؟

یوې خبرې ته پام وکړه، دین سراسر د ګټې لپاره عملي کېږي.

هر کار باید د یوه مصلحت او همدا راز عبادت باید د مطلب لپاره وشي، بې مطلبه یو کار څه معنی؟

موږ ټول ولې لمونځ یا نور عبادتونه کوو؟ ځکه چې د رب رضایت او په بدل کې یې له خپل رب څخه جنت غواړو یا دا چې الله پاک موږ ته امر کړی او موږ د خپل رب لپاره دغه فریضه ادا کوو. همدا مو مطلب دی او د یوه مقصد لپاره دا کار کوو. قرآن کریم ورته د تجارت تشبیه کارولې. الله پاک فرمايي:

﴿يَا أَيُّهَا الَّذِينَ آمَنُوا هَلْ أَدُلُّكُمْ عَلَىٰ تِجَارَةٍ تُنْجِيكُمْ مِنْ عَذَابٍ أَلِيمٍ﴾[^202]

[^202]: : الصف، ۱۰ آیت

ژباړه: اې مؤمنانو، آيا زه وښايم تاسې ته هغه تجارت چې تاسې له دردناك عذاب نه وژغوري؟

دا تجارت څه شی دی؟

پر الله او د هغه پر پيغمبر ايمان راوړئ او د الله په لاره كې پخپلو مالونو او خپلو ځانونو سره جهاد وكړئ ، همدغه ستاسې له پاره بهتره ده كه تاسې پوهيږئ. ---

په بل آیت مبارک کې راځي:

﴿إِنَّ اللَّهَ اشْتَرَىٰ مِنَ الْمُؤْمِنِينَ أَنْفُسَهُمْ وَأَمْوَالَهُمْ بِأَنَّ لَهُمُ الْجَنَّةَ ۚ﴾[^203]

[^203]: : التوبه، ۱۱۱ آیت

ژباړه: حقيقت دا دى چې الله تعالی له مؤمنانو څخه د هغوى نفسونه او د هغوى مالونه د جنت په بدله كې پېرلي دي.

د شیطان تر ټولو لویه دوکه چې موږ او تاسې ته یې راکوي دا ده چې وايي له الله پاک سره دې اړیکه په ګټه نه ده، عبادت دې ستړی کوي او خوند پکې نشته او هسې ځان په تکلیفوې.

دا لوی غفلت دی چې انسان د دې لپاره عبادت پرېږدي چې تکلیف دی. پوهېږې، په سراسر دین کې، په عبادت کې او د دین په امر او نهی کې د انسان ګټه ده.

الله تعالی هېڅ شی حرام کړی نه دی، مګر دا چې زموږ پکې ګټه وي.

دا ټول نظام د انسان په ګټه څرخوي او اشرف المخلوقات یې ټاکلی.

الله پاک فرمایلي:

﴿مَا أَنْزَلْنَا عَلَيْكَ الْقُرْآنَ لِتَشْقَىٰ﴾[^204]

[^204]: : طه، ۲ آیت

ژباړه: موږ دا قرآن په تا باندې د دې لپاره ندى نازل كړى چې ته په كړاو اخته شې.

ویې لوله، هېڅ داسې شی به پيدا نه کړې چې الله پاک حرام کړی وي او هغه کې دې د انسان لپاره تاوان نه وي. ---

کله چې انسان په دې یقین شي چې الله پاک هر څه زموږ د ګټې او مصلحت لپاره منع کړي، نه ترسره کول به یې ورته آسان شي.

خو که ځان دې په دې باور کړ چې په ګناه کې خوندونه دي، ګناه درته آسانه، ځان ساتل ترې سختېږي او عبادت در باندې بوج کیږي.

کله چې له ګناه سره مخامخېدې، یا عبادت درباندې بوج کېده، دا آیت ځان ته یادوه:

﴿مَا أَنْزَلْنَا عَلَيْكَ الْقُرْآنَ لِتَشْقَىٰ﴾[^205]

[^205]: : طه، ۲ آیت

# له الله تعالی سره اړیکه جوړول څومره آسان دي

د یوه هېواد ولسمشر یا هغه انسان چې پر تاسې ډېر ګران وي او لیدنه یې ستاسې ارمان وي او دغه انسان ډېر بوخت ژوند او تقسیم اوقات ولري، وخت اخیستل، مجلس کول یا اړیکه جوړول ورسره څومره سخت دي؟

که د کوم سیاسي چارواکي څنګ ته ورځې څومره نزاکتونه او پروټوکولونه به زغمې چې بلاخره دې ورسره ملاقات وشي یا دې کوم کار لپاره واسطه شي. خو یوه شي ته دې پام شوی دی؟

د پاچاهانو پاچا، مالک الملک، د آسمانونو او د ځمکې خالق، زما او ستا رب سره اړیکه جوړول څومره آسانه کار دی؟

دومره آسانه لکه د سترګو رپ، همدومره آسانه.

مهربانه رب ستا لپاره هره ورځ د ملاقات پنځه موقعې برابرې کړي.

رسول الله ﷺ فرمايي: لمونځ د انسان او د خالق تر منځ اړیکه ده. ---

یعنې ستا او د الله تعالی تر منځ ملاقات دی.

که غواړې ډاډه شې، د لمونځ ژباړه زده کړه، پوه به شې چې هره جمله یې څه معنا. مهربان رب په خپل سپيڅلي کتاب کې څه فرمایلي؟

﴿وَإِذَا سَأَلَكَ عِبَادِي عَنِّي فَإِنِّي قَرِيبٌ ۖ أُجِيبُ دَعْوَةَ الدَّاعِ إِذَا دَعَانِ ۖ فَلْيَسْتَجِيبُوا لِي وَلْيُؤْمِنُوا بِي لَعَلَّهُمْ يَرْشُدُونَ﴾[^206]

[^206]: : البقرة، ۱۸۶ آیت

ژباړه: (الله تعالی خپل حبیب ﷺ ته وایي) که زما بندګان له تا نه زما په اړه پوښتنه وکړي، نو ته ورته ووایه چې، زه دوی ته ډېر نږدې یم. بلونکی چې کله ما ور وبولي (دعا کوونکی چې کله دعا وکړي)، زه د هغه بلنه (دعا) منم، نو دوی ته هم ښايي چې زما بلنه ومني او پر ما ایمان راوړي (ته دا خبره دوی ته واوروه کېدای شي دوی ایمان راوړي). څومره مهربان رب، په دومره لویې پاچاهۍ او قدرت تا ته وايي چې زما بلنه ومنه، خو ته ترې بې پروا یې!؟

ته یوه ټیټ پوړي انسان ته چې له کبر او غرور ډک وي، څومره ټیټ او پاس کېږې، خو د خالق عز و جل، مهربان رب پر وړاندې دومره بې پروا یې؟!

زموږ رب وایي چې که اړتیا دې وه، ما ته غږ وکړه، زه ځواب درکوم او زه او ته سرګردان یوو خپله بقا په چاپلوسۍ او انسان ته په ټیټ او پاس کېدو کې لټوو؟

﴿وَلَقَدْ خَلَقْنَا الْإِنسَانَ وَنَعْلَمُ مَا تُوَسْوِسُ بِهِ نَفْسُهُ ۖ وَنَحْنُ أَقْرَبُ إِلَيْهِ مِنْ حَبْلِ الْوَرِيدِ﴾[^207]---

[^207]: : ق، ۱۶ آیت

ژباړه: په حقیقت کې موږ انسان پیدا کړی دی او د هغه په زړه کې په وسوسو پوهېږو او موږ د هغه له شاه رګ یا د ورمېږ له رګ نه هم ورته نږدې یوو.

# د لمونځ دنیوي او اخروي ګټې

هره ورځ د پنځه وخت لمونځ په ادا کولو به الله تعالی موږ ته دوه ډوله انعامونه راکړي: دنیوي او اخروي.

لومړی انعام په دنیا کې سکون، نېکمرغي، برکت، هوساینه، او قلبي ډاډ یا اطمئنان القلب.

دویم انعام په آخرت کې تر ټولو لوی نعمت، جنت الفردوس!

څومره لوی نعمت دی. الله تعالی درته دا سپارښتنه کړې:

﴿وَالَّذِينَ هُمْ عَلَىٰ صَلَوَاتِهِمْ يُحَافِظُونَ﴾[^208]

[^208]: : المؤمنون، ۹ آیت

ژباړه: او هغه کسان چې د خپلو لمونځونو ساتنه کوي (پابند وي).

﴿أُولَٰئِكَ هُمُ الْوَارِثُونَ﴾[^209]

[^209]: : المؤمنون، ۱۰ آیت

ژباړه: همدوی وارثان دي.

د څه شي وارثان دي؟

﴿الَّذِينَ يَرِثُونَ الْفِرْدَوْسَ هُمْ فِيهَا خَالِدُونَ﴾[^210]

[^210]: : المؤمنون، ۱۱ آیت

ژباړه: هغوی چې په میراث کې جنت الفردوس مومي او په هغې کې به د تل لپاره استوګن وي. ---

په بل آیت کې رب عزوجل فرمايي:

﴿وَالَّذِينَ هُمْ عَلَىٰ صَلَاتِهِمْ يُحَافِظُونَ ‎﴿٣٤﴾‏ أُولَٰئِكَ فِي جَنَّاتٍ مُكْرَمُونَ﴾[^211]

[^211]: : المعارج، ۳۴-۳۵ آیتونه

ژباړه: او هغه کسان چې د خپل لمانځه ساتنه کوي، یا همېشه لمونځ کوي، دغه کسان به په عزت سره د جنت په باغونو کې وي.

غافل به وي هغه انسان چې د دې لوی نعمت ترلاسه کولو لپاره هره ورځ پنځه وخته لږ تر لږه څو دقیقې خپل خالق ته نه ځانګړې کوي!

که غواړې الله پاک د لمونځ کولو توفیق درکړي، همېشه د ابراهیم علیه السلام دا دعا په ژبه جاري ساته:

﴿رَبِّ اجْعَلْنِي مُقِيمَ الصَّلَاةِ وَمِن ذُرِّيَّتِي ۚ رَبَّنَا وَتَقَبَّلْ دُعَاءِ﴾[^212]

[^212]: : ‌إبراهیم، ۴۰ آیت

ژباړه: پروردګاره ما د لمونځ قایموونكى وګرځوه او زما له اولاد څخه هم (داسې خلك راپورته كړه چې دغه عبادت ادا كړي) زموږ ربه! دعا مو قبوله كړه.

# په ځان ظالمه، ولې؟

مه وارخطا کېږه، اندېښنه مه کوه او ځان مه ځپه!

ولې دې ځان ته ژوند او حالات دومره پیچلي او سخت کړي؟

الله سبحانه و تعالی خو شته کنه!

ته چې څومره ستونزې لرې، هر حالت چې درباندې راغلی، که فشار درباندې زیات دی، که دې کاروبار خراب دی، روزي دې کمه ده، ---

که بې وظیفې یې او بل هر حالت چې ته یې اندېښمن کړی یې، الله تعالی په دې ټولو برلاسی او د هر څه خالق دی!

﴿مَنْ عَمِلَ صَالِحًا مِّن ذَكَرٍ أَوْ أُنثَى وَهُوَ مُؤْمِنٌ فَلَنُحْيِيَنَّهُ حَيَاةً طَيِّبَةً وَلَنَجْزِيَنَّهُمْ أَجْرَهُم بِأَحْسَنِ مَا كَانُواْ يَعْمَلُونَ﴾[^213]

[^213]: : النحل، ۹۷ آیت

ژباړه: هر څوك چې ښه عمل وكړي، كه هغه نارينه وي او كه ښځه، په دې شرط چې مؤمن وي، پر هغه به مونږ په دنيا كې سپيڅلى ژوند تېر كړو او(په آخرت كې به) دغسې خلكو ته د هغو اجر له ډېرو ښه عملونو سره سم وركړو.

ته ولې اندېښنه کوې، الله تعالی ستا لپاره حقونه ټاکلي. که دنیا له منځه ځي، الله تعالی ته تر دې آسانه ده چې خپله وعده دې پوره نه کړي. ټریلیونونه وارې ډاډه اوسه چې: ﴿إِنَّ اللَّهَ لَا يُخْلِفُ الْمِيعَادَ﴾[^214]

[^214]: : آل عمران، ۹ آیت

ژباړه: بې له شکه الله عزوجل وعده خلافي نه کوي.

په حدیث شریف کې راځي چې رسول الله ﷺ له معاذ رضي الله عنه څخه پوښتنه وکړه چې ما حقُّ العِبادِ علی الله؟ یعنې په الله تعالی د بندګانو حق څه دی؟

پخپله رسول الله ﷺ ځواب ورکړ چې: پر الله تعالی د بندګانو حق دا دی چې کله یې دوی عبادت کوي، الله تعالی عذاب ورنه کړي.

له دې نه ښکاري چې له ایمان سره درد نشته، تشویش، اندېښنې او ځان ځپنه نشته، ناهیلي نشته. ---

ستا ټولې چارې د الله تعالی په واک کې دي، که ته پرې توکل وکړې او عبادت یې وکړې الله تعالی به دې چاره ساز شي.

﴿وَلِلَّهِ غَيْبُ ٱلسَّمَٰوَٰتِ وَٱلْأَرْضِ وَإِلَيْهِ يُرْجَعُ ٱلْأَمْرُ كُلُّهُۥ فَٱعْبُدْهُ وَتَوَكَّلْ عَلَيْهِ ۚ وَمَا رَبُّكَ بِغَٰفِلٍ عَمَّا تَعْمَلُونَ﴾[^215]

[^215]: : هود، ۱۲۳ آیت

ژباړه: د الله لپاره د اسمانونو او ځمکې غیب، هره چاره (هر څه) الله تعالی ته راجع کیږي (واک یې یوازې د رب عزوجل دی، نو ته اندېښنه پرېږده او یوازې) عبادت یې کوه او پر خپل خالق توکل کوه. الله تعالی ستاسې له کړنو ناخبره نه دی.

یوه قرآني قاعده در ښایم چې د هرې ستونزې څخه د وتلو حل لار ده!

دا ایت ولیکه او په داسې ځای کې یې ولګوه چې هره ورځ دې پرې سترګې لګیږي او پام دې ورته راوړي.

﴿وَمَنْ يَتَّقِ اللَّهَ يَجْعَلْ لَهُ مَخْرَجًا ‎﴿٢﴾‏ وَيَرْزُقْهُ مِنْ حَيْثُ لَا يَحْتَسِبُ ۚ وَمَنْ يَتَوَكَّلْ عَلَى اللَّهِ فَهُوَ حَسْبُهُ ۚ إِنَّ اللَّهَ بَالِغُ أَمْرِهِ ۚ قَدْ جَعَلَ اللَّهُ لِكُلِّ شَيْءٍ قَدْرًا﴾[^216]

[^216]: : الطلاق، ۲-۳ آیت

ژباړه: څوک چې تقوا وکړي (هر ناروا کار د الله تعالی له وېرې پرېږدي) الله تعالی به ورته لار پرانیزي (هدایت به ورته وکړي، له ستونزو به د وتلو لار ورته برابره کړي). او هغه ته به په داسې ډول روزي وركړي چې هغه لوري ته د هغه ګومان هم نه رسيږي. څوك چې په الله توكل وكړي هغه ورته كافي دى. الله د خپل كار پوره كوونكى دى. الله د هر شي لپاره يوه اندازه ټاكلې ده. ---

# درې مهم کارونه همېشه کوه

دا کارونه په دوامداره ډول خپل عادت کړه، هېڅکله یې مه پرېږده ورسره به له عذابونو بچ یې، نعمتونه به دې ډېر وي او همېشه به دې الله پاک هر ارمان او هر حاجت پوره کوي، ان شاء الله.

لومړی: شکر کول

هر نعمت چې الله پاک درکاوه شکر يې اداء کوه (شکر پرې وباسه).

ټول نعمتونه چې په ژوند کې همدا اوس هم لرې له امله يې الله پاک شکر اداء کړه، د هر نعمت په لیدو او هر حالت کې الحمدلله وايه.

که داسې ونه کړې نعمتونه ښايي له لاسه ورکړې یاکم شي.

﴿[لَئِنْ شَکرْتُمْ لَاَزیدَنَّکمْ](https://hawzah.net/fa/Book/View/45290/28233/79--%D9%84%D9%8E%D8%A6%D9%90%D9%86%D9%92-%D8%B4%D9%8E%DA%A9%D8%B1%D9%92%D8%AA%D9%8F%D9%85%D9%92-%D9%84%D9%8E%D8%A7%D9%8E%D8%B2%DB%8C%D8%AF%D9%8E%D9%86%D9%91%D9%8E%DA%A9%D9%85%D9%92)﴾[^217]

[^217]: : ابراهیم، ۷ آیت

ژباړه: که شکر کوونکي شئ زه به یې تاسې ته زیات کړم (نعمتونه).

دویم: استغفار ویل یا توبه کول

که استغفار و نه وايې او توبه و نه باسې، الله پاک به دې په بېلابېلو عذابونو یا تکلیفونو او مشکلاتو اخته کړي. الله پاک فرمايي:

﴿وَمَا كَانَ اللَّهُ مُعَذِّبَهُمْ وَهُمْ يَسْتَغْفِرُونَ﴾[^218]

[^218]: : الأنفال، ۳۳ آیت

ژباړه: او الله پاک دوی ته عذاب نه ورکوي (په داسې حال کې) کله چې دوی استغفار وايي (بخښنه غواړي). ---

استغفار ويلو سره مو په ژوند کې برکت راځي، الله پاک به مو له بیلابیلو مشکلاتو څخه لیرې کړي او الله پاک به ګڼ نعمتونه درکړي .

دریم: دعا کول

څوک چې دعاء نه کوي الله پاک پرې غصه کيږي، الله پاک ستا پروا نه لري بلکې ته باید د الله پاک پروا ولرې. الله پاک فرمایلي:

﴿ادْعُونِي أَسْتَجِبْ لَكُمْ﴾[^219]

[^219]: : غافر، ۶۰ آیت

ژباړه: تاسې دعا‌ء کوئ زه يې درته قبلوم.

# زیری درکوم

له خالق پرته بل هېڅ داسې څه نشته چې همېشه ثابت پاتې شي.

هر شی پای مومي.

تر هرې شپې وروسته روڼ سهار حتما راځي او تر هرې تیارې وروسته روښنايي وي.

په دې ډاډه اوسه چې ستا خپګان، ستونزې او اوسنی ناوړه حالت چې ته یې لرې، حتما پای ته رسیږي.

بس صبر کوه، ځکه له هرې سختۍ سره اساني شته! ---
